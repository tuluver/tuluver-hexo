---
layout: post
title: ಅಡ್ಡೂರ ದೇಬೆ - ಎಸಲ್ 1
subtitle: Addoora Debe - esal 1
image: /images/post/sept07_2020_01.jpg
tags:
  - AshwinMulky
  - AddooraDebe
header-img: /images/tuluver.jpg
cdn: header-on
index: 2
date: 2020-09-07 17:49:12
description: ಕಾರ್ನಾಡು ಉಳ್ಳೇರಗುತ್ತು ಕುತ್ತಿಪುನ್ಕೆಡ್ ಜುಮಾದಿನ ಚಾಕಿರಿ ಮಲ್ತೊಂದು ಇತ್ತಿನ ಸಿದ್ದು ಕುಂದಾಯ ಪನ್ಪಿನರೆಗ್ ಅಡ್ಡೂರ ಸಾನದ ಇಲ್ಲದ ದೇರು ಬೈದ್ಯನ ತಂಗಡಿ ದೇಬೆ ಪನ್ಪಿನ ಎಲ್ಯ ಪ್ರಾಯದ ಪೊಣ್ಣನ್ ಮದಿಮೆ ಮಲ್ತ್ ಕೊರ್ಪೆರ್.
---
# ಅಡ್ಡೂರ ದೇಬೆ - ಎಸಲ್ 1

> <span style='font-size: xx-large;'>ತು</span>ಳುನಾಡ ಇತಿಹಾಸೊಡು ಕಾರ್ನಿಕ ತೋಜಾದ್ `ಕಾಯ ಬುಡುದ್ ಮಾಯ` ಆದ್ ದೈವೊಲು ಆತಿನ ಮಸ್ತ್ ಉದಾರ್ಮೆಲು ಉಂಡು. ತುಳುನಾಡ `ಏಳ್ವೆರ್ ಸಿರಿಕುಲೆನ` ಕತೆಕ್ ಸಮಕಾಲೀನ ಆದ್ `ಅಡ್ಡೂರ ದೇಬೆ`ನ ಕತೆ ಉಂಡು ಪಂದ್ ಎಂಕಲ್ನ ಎರಿಯಾಕ್ಲು ಪನೊಂದಿತ್ತೆರ್. `ಪುರಲ್` ದಲ್ಪದ ಅಡ್ಡೂರುಡು ಬಿರುವೆರೆನ ಒಂಜಿ `ಸಾನದ ಇಲ್ಲು` ದುಂಬುದ ಕಾಲೊಡು ಇತ್ತುಂಡುಗೆ. `ಅಡ್ಡೂರ ದೇರು ಬೈದ್ಯೆ`ರ್ ಉಂದು ಗುತ್ತುದ ಗುರ್ಕಾರೆ ಆದಿತ್ತೆರ್. ಅಡ್ಡೂರ ದೇರು ಬೈದ್ಯೆರ ತಂಗಡಿ `ದೇಬೆ`. ದೇರು ಬೈದ್ಯೆರೆಗ್ `ಮಿರೆ ದುಗ್ಗು`, `ತೆಪ್ಪೆ` ಪುದರ್ ದ ತಂಗಡಿಯಲ್ಲುಲ ಇತ್ತೆರ್  ಪನ್ಪಿನ ಕೆಲವೆರ್ ತೆರಿಪಾದೆರ್. ಮೊಕಲ್ನ ಕತೆ ಮಾತ್ರ ನನಲಾ ಎಂಕಲೆಗ್ ತಿಕ್ಕಿದಿಜಿ. ಅಡ್ಡೂರ ದೇರು ಬೈದ್ಯನ ಸಾನದ ಇಲ್ಲ್ ಆ ಕಾಲೊಡು ಪುರಲ್ ದ `ಒಂಜನೇ ಲೆಪ್ಪು`ದ ಇಲ್ಲ್ ಆದಿತ್ತುಂಡುಗೆ. `ಜುಮಾದಿ` ಅಲ್ತ ಅಧಿಕಾರ ದೈವ. ಅಲ್ಪ ಗರೋಡಿಲಾ ಇತ್ತುಂಡು ಪಂದ್ ಕೆಲವೆರ್ನ ಅಭಿಪ್ರಾಯ. ಉಂದು ಬರವುಡು ಎಂಕುಲು ಕಾರ್ನಾಡು `ಉಳ್ಳೇರಗುತ್ತು ಕುತ್ತಿಪುನ್ಕೆ` ಬೊಕ `ಕಾರ್ನಾಡು ದರ್ಮಸಾನೊ`ಗ್ ಸಮ್ಮಂದ ಇತ್ತಿನ ಕತೆನ್ ತೆರಿಪಾವ. `ಅಡ್ಡೂರು` ಬೊಕ `ತಾರಬರಿ ಕೆಂಜಾರ್`ಬಜ್ಪೆದ ಕತೆನ್ ನನ ದುಂಬುದ ಬರವುಡು ತೆರಿಪಾವ. 
![ದೇಬೆ](/images/post/sept07_2020_01.jpg "ಅಡ್ಡೂರ ದೇಬೆ - ದರ್ಮಸಾನ")
**<center>ಅಡ್ಡೂರ ದೇಬೆ - ದರ್ಮಸಾನ; ಚಿತ್ರಕೃಪೆ - ಅನೂಪ್ ಸೂರಿಂಜೆ</center>**
> <span style='font-size: xx-large;'>ಕಾ</span>ರ್ನಾಡು ಉಳ್ಳೇರಗುತ್ತು ಕುತ್ತಿಪುನ್ಕೆಡ್ ಜುಮಾದಿನ ಚಾಕಿರಿ ಮಲ್ತೊಂದು ಇತ್ತಿನ `ಸಿದ್ದು ಕುಂದಾಯ` ಪನ್ಪಿನರೆಗ್ ಅಡ್ಡೂರ ಸಾನದ ಇಲ್ಲದ ದೇರು ಬೈದ್ಯನ ತಂಗಡಿ `ದೇಬೆ` ಪನ್ಪಿನ ಎಲ್ಯ ಪ್ರಾಯದ ಪೊಣ್ಣನ್ ಮದಿಮೆ ಮಲ್ತ್ ಕೊರ್ಪೆರ್. ಏಳ್ ಪ್ರಾಯದ ಪೊಣ್ಣು ಪಂದ್ ಪಾರ್ದನೊಡು ಉಲ್ಲೇಖ ಉಂಡು. ಎಲ್ಯ ಪ್ರಾಯದ ತನ್ನ ತಂಗಡಿ `ಪೊಣ್ಣು ಪೋದು ಪೊಂಜೊವು` ಆದ್ ಅಲೆಗ್ `ಜೋಕುಲು` ಆಂಡ `ಪೆರಿಯ ಬಜಪೆದ ಉಲ್ಲಾಯ`ಗ್ `ಬಂಗಾರ್ ದ ಬಾಲೆ, ಬೊಳ್ಳಿದ ತೊಟಿಲ್, ಪುಂಡಿ ಪನವು ಬೊಕ್ಕ ಒಂಜಿ ಚೆಂಡ್ ಪೂ ಕೊರ್ಪೆ` ಪಂದ್ ದೇರು ಬೈದ್ಯೆ ಪರಕೆ ಪನ್ಪೆ. ಪೆರಿಯ ಬಜಪೆ ಪಂಡ ಇತ್ತೆದ ಬಜ್ಪೆದ  `ಪೆರಾರ`ಆದಿಪ್ಪೊಡು. ಉಂದು ತೂನಗ ಆ ಕಾಲೊಡು ಮಸ್ತ್ ದೂರದ ಸಮ್ಮಂದ ಆವೊಂದಿತ್ತುಂಡು ಪಂದ್ ತೆರಿಯುಂಡು. ಪರಕೆ ಪಂಡಿನ ವಸ್ತುಲೆನ್ ತೂನಗ ಆ ಕಾಲೊಡು ಬಿರುವೆರ್ನ ಸ್ಥಾನ ಮಾನ ಬೊಕ ಸಂಪತ್ತುನು ತೆರಿಯೊನೊಲಿ. ದುಂಬುದ ಕಾಲೊಡು ಬಿರುವೆರ್ `ಸೈನಿಕೆ`ರಾದ್, `ಸೇನಾ ನಾಯಕೆ`ರಾದ್, ರಾಜೆರೆಗ್ `ವೈದ್ಯೆ`ರಾದ್ ಬಾರೀ ಮಾನಾದಿಗೆಡ್ ಇತ್ತೆರ್. `ಕ್ರಿ. ಶ. 1607` ಇಸವಿಡ್ ಜೈನೆರೆನ ಆಳ್ವಿಕೆ ಪತನ ಆಯಿ ಬೊಕ್ಕ ಬಿರುವೆರ್ ಅಕಲ್ನ ತಾನಮಾನೊಲೆನ್ ಕಳೆವೊನ್ಯೆರ್ ಪಂದ್ ತೆರಿದಿನಕುಲು ಬರೆತೆರ್. ದೇಬೆಗ್ ಜೋಕುಲು ಆತಿನ ಉಲ್ಲೇಖ ಒಲ್ಪಲ ತಿಕ್ಕುಜಿ, ಆಂಡ ಆಲ್ ಪರಕೆ ಸಂದಾಯರೆ ಪೋಪಿನ ಉಲ್ಲೇಖ ಉಂಡು. 
![ದೇಬೆ](/images/post/sept07_2020_09.jpg "ಅಡ್ಡೂರ ದೇಬೆ - ಉಳ್ಳೇರಗುತ್ತು ಕುತ್ತಿಪುನ್ಕೆ")
**<center>ಅಡ್ಡೂರ ದೇಬೆ - ಉಳ್ಳೇರಗುತ್ತು ಕುತ್ತಿಪುನ್ಕೆ</center>**
> <span style='font-size: xx-large;'>ಪ</span>ಲಯೆ ಪಂಡಿನ ಪರಕೆನ್ ಸಂದಾಯೆರೆ ದೇಬೆ `ಪೆರಿಯ ಬಜಪೆ`ಗ್ ಪೋಪಲ್. ಅವ್ಲು ತನ್ನ ಸೀರೆದ ಸೆರಂಗ್ ಡ್ `ಪುಂಡಿ ಪನವು ಬೊಕ ಚೆಂಡ್ ಪೂ` ಪತೊಂದು ಉಲ್ಲಾಯಗ್ ಸಂದಾನಗ, ಉಲ್ಲಾಯಗ್ ದೇಬೆನ ಕೈತ ಪೊರ್ಲು ತೂದು ಮರ್ಲಾಪುಂಡು. ಅಲೆನ ಭಕ್ತಿನ್ ಮೆಚ್ಚಿನ ಉಲ್ಲಾಯೆ, `ಯಾನ್ ನಿನ್ನ ಒಟ್ಟಿಗೆ ಬರ್ಪೆ` ಪನ್ಪೆ. ಐಕ್ ದೇಬೆ `ಅಯ್ಯಾ ಉಲ್ಲಾಯ ಯಾನ್ ಜಾತಿಡ್ ಬಿರುವೆದಿ, ಈರ್ ಜಾತಿಡ್ ಮಿತ್ತ ಜಾತಿ. ಈರ್ ಎನ್ನ ಒಟ್ಟುಗು ಬತ್ತರ್ಡ ಇರೆನ ಜಾತಿಗ್ ಮೈಲಿಗೆ ಆವು` ಪನ್ಪಲ್. `ಎಂಕ್ ಎನ್ನ ಕಂಡನೆ ಉಲ್ಲೆರ್, ಮಾಮಿ ತಮ್ಮಲೆ ಉಲ್ಲೆರ್. ಈರ್ ಎನ್ನ ಒಟ್ಟುಗು ಬತ್ತರ್ಡ ಎನ್ನ ಊರುದಕುಲು ದಾದ ಪನ್ವೆರ್. ಯಾನ್ ಇರೆನ ಮಗಳ್ ಪಂದ್ ಬರ್ಪಿನಾಂಡ ಬಲೆ` ಪಂದ್ ಪನ್ಪಲ್. ಐಕ್ ಆವ್ ಪಂಡಿನ ಉಲ್ಲಾಯೆ, `ನಿಕ್ಕ್ ನಿನ್ನ ಊರುಡು ತಾನಮಾನೊನು ಯಾನ್ ದೆಪ್ಪಾದ್ ಕೊರ್ಪೆ` ಪಂದ್ ದೇಬೆನ ಒಟ್ಟುಗು ಕಾರ್ನಾಡುದಂಚಿ ಪಿದಡುವೆರ್. ಕಾರ್ನಾಡು ಉಳ್ಳೇರಗುತ್ತು ಕುತ್ತಿಪುನ್ಕೆನ್ `ಕಕ್ಕೆ ಬೊಟ್ಟು ಕಾರ್ನಾಡು` ಪಂದುಲ ಪನೊಂದು ಇತ್ತೆರ್ಗೆ. 
![ದೇಬೆ](/images/post/sept07_2020_03.jpg "ಅಡ್ಡೂರ ದೇಬೆ - ದರ್ಮಸಾನ")
**<center>ಅಡ್ಡೂರ ದೇಬೆ - ದರ್ಮಸಾನ</center>**
> <span style='font-size: xx-large;'>ಅಂ</span>ಚೆನೆ ಕಾರ್ನಾಡುದಂಚಿ ಬರೊಂದು ಉಪ್ಪುನಗ ಸಾದಿಡ್ ಆಯಾಸ ಆದ್ ಉಲ್ಲಾಯೆ ಬೊಕ್ಕ ದೇಬೆ `ಕುಬೇರ್ ದ ಗೋಳಿದ ಮರತ ಕಟ್ಟೆ`ಡು (`ಕುಬೇರ ಗೋಳಿ`ಡ್) ಕುಲ್ಲುವೆರ್. ಆ ಪೊರ್ತುಗು ಕಾರ್ನಾಡುದ ಜಾಗೆಡ್ ಅಧಿಕಾರ ದೈವ ಆದಿತ್ತುನ `ಜುಮಾದಿ`, ದುಷ್ಟ ಶಕ್ತಿ, ಮಾರಿ ಕಳೆಯೆರೆ ಬುಡಿನ `ಬಿರು ಪಗರಿ` ಒಂಜಿ ಬತ್ತುದ್ ಕುಬೇರ ಗೋಳಿ ಮರತ ಗೆಲ್ಲುಗು ತಾಗುಂಡು. ಮರತ ಗೆಲ್ಲು ಒಂಜಿ ಪೊಲಿಯುಂಡು. ಉಲ್ಲಾಯೆ ದೇಬೆನ ಒಟ್ಟುಗು ಬತ್ತಿನ ತೆರಿನ ಜುಮಾದಿ ಪಗರಿ ಬುಡುಪೆ ಪಂದ್ ಕೆಲವೆರ್ ಪನ್ಪೆರ್.  ಅದಗ ಉಲ್ಲಾಯೆ, `ಇಂಚಿನ ಆಂಕಾರ ತೋಪಾವುನಾಯೆ ಏರ್` ಪಂಡುದ್ ತನ್ನ ಬಿರು ಪಗರಿನ್ ಬುಡ್ಪೆ. ಉಲ್ಲಾಯೆ ಬುಡಿನ ಪಗರಿ ಉಳ್ಳೇರಗುತ್ತು ಕುತ್ತಿಪುನ್ಕೆದ ಮುದೆಲ್ಗ್ ಬತ್ತುದ್ ಬೂರುಂಡು. ಅಪಗ ಉಲ್ಲಾಯೆ ಬೊಕ ಜುಮಾದಿನ ನಡುಟು ಲಡಾಯಿ ಆಪುಂಡು. ನೆತ್ತೆರ್ದ ಓಕುಳಿಯಾಪುಂಡು, ಕೆಂಪುದ ನೆತ್ತೆರ್ `ಸೇನಾಯಿ ಕೆರೆ`ಟ್ ದಿಂಜುಂಡು, ಅಲ್ತುರ್ದ್ ಪರತಿನ ನೀರ್ ಡ್ `ಗುಂಡಾಲು`ದ ಕೆರೆ ದಿಂಜಿದ್ ಕೆಂಪು ಕಡಲ್ ದ ಲೆಕ ತೋಜುಂಡು. 
![ದೇಬೆ](/images/post/sept07_2020_02.jpg "ಜುಮಾದಿ ಸಾನ - ಉಳ್ಳೇರಗುತ್ತು")
**<center>ಜುಮಾದಿ ಸಾನ - ಉಳ್ಳೇರಗುತ್ತು</center>**
> <span style='font-size: xx-large;'>ಆ</span>ತ್ ಪೊರ್ತುಗು ತೆನ್ಕಾಯಿ ರಾಜ್ಯೋರ್ದು `ಗೆಂದ ಗಿಡಿ`ತ ಒರುಟು ಕುಬೇರ ಗೋಳಿ ಕಟ್ಟೆದಂಚಿ ರಾವೊಂದು ಬತ್ತಿನ `ಜಾರಂದಾಯ` ದೈವಗ್ ಪರಪುನ ನೆತ್ತೆರ್ ತೋಜುಂಡು. ಅಪಗ ಜಾರಂದಾಯೆ ಉಲ್ಲಾಯಡ, `ದರ್ಮ ಇತ್ತಿನ ಈ ಊರುಡು ನೆತ್ತೆರ್ದ ಕಡಲ್ ದಾನೆ ತೋಜೊಂದುಂಡು` ಪಂದ್ ಕೇನುದ್ ಆಯಿನ ವಿಷಯ ಮಾತ ತೆರಿಯೊನ್ವೆ. ಜಾರಂದಾಯೆ ಬೊಕ ಉಲ್ಲಾಯೆ ಒಟ್ಟಾದ್ ಜುಮಾದಿನಡೆ ಬತ್ತುದ್ ಕಾರ್ನಾಡುಡ್ ಉಲ್ಲಾಯಗ್ ನಿಲೆ ಆಯೆರೆ ಜಾಗೆನ್ ಕೇನುವೆರ್. ಜುಮಾದಿ ಜಾಗೆನ್ ಕೊರಿಯರೆ ಕೇನುಜೆ. ಉಂದು ಮತ ಪಾತೆರಕತೆ `ಸೇನಾಯಿ ಕೆರೆ`ತಲ್ಪ ಆಪುಂಡು. ಆ ಕಾಲೊಡು `ಉಲ್ಲಾಯೆ`, `ಜುಮಾದಿ`, `ಜಾರಂದಾಯೆ` ಕುಲ್ಲುದಿನ ಮಲ್ಲ ಕಲ್ಲುಲು ಇತ್ತೆಲಾ `ಸೇನಾಯಿ ಕೆರೆ`ತಲ್ಪ ಉಂಡು.  
![ದೇಬೆ](/images/post/sept07_2020_06.jpg "ಮೈಸಂದಾಯ, ಜುಮಾದಿ ಬಂಟ - ಉಳ್ಳೇರಗುತ್ತು")
**<center>ಮೈಸಂದಾಯ, ಜುಮಾದಿ ಬಂಟ - ಉಳ್ಳೇರಗುತ್ತು</center>**
> <span style='font-size: xx-large;'>ಜಾ</span>ರಂದಾಯೆ ಏತ್ ಸಮಾದಾನ ಮಲ್ತುಂಡಲಾ `ಜುಮಾದಿ` ಜಾಗೆ ಕೊರಿಯರೆ ಕೇನುಜೆ. ಕಡೆಕಾದ್ ಮೊಕುಲು ಮತ ಸೇರೊಂದು `ಒರುಂಬ ಮಾಗಣೆದ ಅಪ್ಪೆ(ಬಪ್ಪನಾಡು) ಉಲ್ಲಾಲ್ದಿ`ನಡೆ ಪೋಪಿನ ನಿರ್ದಾರ ಮಲ್ಪುವೆರ್. ಅವ್ಲು ಉಲ್ಲಾಲ್ದಿ, `ನಿಕುಲು ಮತ ಒಟ್ಟಾದ್ ದಾನೆ ಬತ್ತರ್` ಪಂದ್ ಕೇನ್ನಗ,  ಆಯಿನ ಲಡಾಯಿದ ವಿಷಯೊನು ಜಾರಂದಾಯೆ ಉಲ್ಲಾಲ್ದಿಗ್ ತೆರಿಪಾವೆ. ಆ ಪೊರ್ತುಗು ಉಲ್ಲಾಲ್ದಿ, `ಬಿನ್ನೆರ್ ಲೆಕ ಬತ್ತಿನಕ್ಲೆಗ್ ನಮ ಒಂಜಿ ಚೊಂಬು ನೀರ್ ಕೊರೊಡು, ಕೊಡಿ ಇರೆ ಪಾಡುದ್ ಬಲಸೊಡು` ಪಂದ್ ಜುಮಾದಿಡ ಉಲ್ಲಾಯಗ್ ಜಾಗೆ ಕೊರಿಯೆರೆ ಪನ್ಪೆರ್. ಅಪಗ ಜುಮಾದಿ, `ಉಲ್ಲಾಯಗ್ ಯಾನ್ ಒಲ್ಪ ಜಾಗೆನ್ ಕೊರೊಡು` ಪಂದ್ ಕೇನುವೆ. `ಯಾನ್ ನಿಕಲ್ನ ಪುದರ್ ಪಂದ್ ಮೂಜಿ ಗಂಧದ ಗುಳಿಗೆಲೆನ್ ಪಾರಾವೆ. ಅವ್ ಓಲು ಪೋದು ಬೂರುಂಡಾ ಅವ್ಲು ನಿಕುಲು ನಿಲೆ ಆಲೆ` ಪಂದ್ ಉಲ್ಲಾಲ್ದಿ ಪನ್ಪೆರ್. ಅಂಚ ಪಾರಾಯಿನ ಗಂಧದ ಗುಳಿಗೆಲು `ಕಾರ್ನಾಡು ದರ್ಮಸಾನ`ದ ಜಾಗೆಗ್ ಬತ್ತುದ್ ಬೂರುಂಡು. ಐರ್ದ್ ಬೊಕ್ಕ ಉಲ್ಲಾಯೆ, ದೇಬೆ, ಜುಮಾದಿ, ಜಾರಂದಾಯೆ `ದರ್ಮಸಾನೊ`ಡು ನಿಲೆ ಆಪೆರ್. 
![ದೇಬೆ](/images/post/sept07_2020_07.jpg "ಕುತ್ತಿಪುನ್ಕೆದ ದೇಬೆನ ಸಾನೊರ್ದು ಪೂ, ಫಲ ವಸ್ತು ಕಾನಿಕೆ ಗೌಜಿಡ್ ಬರ್ಪಿನಿ")
**<center>ಕುತ್ತಿಪುನ್ಕೆದ ದೇಬೆನ ಸಾನೊರ್ದು ಪೂ, ಫಲ ವಸ್ತು ಕಾನಿಕೆ ಗೌಜಿಡ್ ಬರ್ಪಿನಿ</center>** 
> <span style='font-size: xx-large;'>ಕಾ</span>ರ್ನಾಡುದ ಜಾಗೆಡ್ `ಅಧಿಕಾರ ದೈವ` ಆದಿತ್ತುನ `ಜುಮಾದಿ`ನ ಸಾನ ಇತ್ತೆಲಾ `ಉಳ್ಳೇರಗುತ್ತು`ದ ಜಾಗೆಡ್ ಉಂಡು. ಉಳ್ಳೇರಗುತ್ತು ಕುಟುಂಬದಕುಲು ಬೊಕ ಜಾಗೆಡ್ ಇತ್ತಿನಕುಲು ಸೇರುದ್ ಜುಮಾದಿನ ಚಾಕಿರಿ ಮಲ್ತೊಂದುಲ್ಲೆರ್. `ಉಳ್ಳೇರಗುತ್ತು ಕುತ್ತಿಪುನ್ಕೆ`ದ ಜಾಗೆಡ್ ದುಂಬುದ ಕಾಲೊಡು ಬೂರುದ್ ಪೋದಿತ್ತಿನ ಒಂಜಿ `ಪುನ್ಕೆದ ಮರ` ಇತ್ತುಂಡು. ಪೊರ್ಕಂಡೆ ಲಕ್ಕುದ್ ತಿರ್ತ್ ಬೂರುದಿತ್ತುಂಡಲಾ ಅವ್ ಚಿಗುರುದ್ ಜೀವ ಇತ್ತುಂಡ್. ದುಂಬುದ ಕಾಲೊಡು ಇತ್ತಿನ ದೇಬೆನ ಇಲ್ಲದ ಮಿತ್ತ್ ಈ ಮರ ಬೂರ್ದಿತ್ತುಂಡ್ ಪಂದ್ ಎರಿಯಾಕ್ಲು ಪನೊಂದಿತ್ತೆರ್. ಅಲ್ಪ ಜಾಗೆಡ್ ಇತ್ತೆ ಗರ್ತುಂಡಲಾ ದುಂಬುದ ಕಾಲೊದ `ಒಡಿಲ್`, `ಮಣ್ಣುದ ಬಾಜನದ ತುಂಡು`, `ಮಣ್ಣುದ ದೀಪ` ಇಂಚಿನ ಮತ ತೂಯೆರೆ ತಿಕ್ಕುವ. ಆ ಪುನ್ಕೆದ ಮರತ ಮುದೆಲ್ಗ್ `ದೀಪ` ದೀವೊಂದಿತ್ತೆರ್. ಕೆಲವು ವರ್ಸೊರ್ದ್ ದುಂಬು ಈ ಮರನ್ ದೆತ್ತುದ್ ಅಲ್ಪ ದೇಬೆಗ್ ಒಂಜಿ `ಸಾನ` ಕಟ್ಟಾದೆರ್.  
![ದೇಬೆ](/images/post/sept07_2020_04.jpg "ಸೇನಾಯಿ ಕೆರೆ - ದೈವೊಲು ಸಂದಾನೊಗು ಕುಲ್ಲುದಿನ ಕಲ್ಲುಲು")
**<center>ಸೇನಾಯಿ ಕೆರೆ - ದೈವೊಲು ಸಂದಾನೊಗು ಕುಲ್ಲುದಿನ ಕಲ್ಲುಲು</center>** 
> <span style='font-size: xx-large;'>ಕಾ</span>ರ್ನಾಡು `ದರ್ಮಸಾನೊ`ಡು `ಉಲ್ಲಾಯ`ನ ದತ್ತ ಬರಿಟ್ `ದೇಬೆ`ನ ಗುಡಿ ಉಂಡು. ಇಂಚೊಗು ದರ್ಮಾಸಾನ ಸಮಿತಿ ಬೊಕ ಊರುದಕುಲು ಸೇರುದ್ `ಸೇನಾಯಿ ಕೆರೆ`ತ ಜಾಗೆನ್ ಪೊರ್ಲು ಮಲ್ದೆರ್. ಸೇನಾಯಿ ಕೆರೆಟ್ ಲಾ `ದೇಬೆ`ಗ್ ಒಂಜಿ ಕಲ್ಲ್ ಉಂಡು. ದರ್ಮ ಸಾನೊಡು `ದೇಬೆ`, `ಒರಿ ಉಲ್ಲಾಯೆ ಐವೆರ್ ಸತ್ಯೊಲು(ಜುಮಾದಿ, ಜಾರಂದಾಯೆ, ಕಾಂತೇರಿ ಜುಮಾದಿ, ಮರ್ಲು ಜುಮಾದಿ, ಸಾರಮಾನಿ ದೈವೊಲು)` ಬೊಕ `ಅಣ್ಣಪ್ಪ ಪಂಜುರ್ಲಿ` ನಿಲೆ ಆತೆರ್. ದರ್ಮಸಾನೊದ ಕಾಲಾವದಿತ ನೇಮ `ಮಾಯಿದ ಪುಣ್ಣಮೆ ಕರಿದ್ ಐನನೇ ದಿನ` ನಡಪುಂಡು. `ಮಾಗಂದಡಿ ಗೋಪಾಲ ನಾಯಗೆರ್` ನ ಇಲ್ಲಾರ್ದ್ ಭಂಡಾರ ಬತ್ತುದ್ ದರ್ಮಸಾನೊಡು ಮೂಜಿ ದಿನೊತ `ಹೋಮ ನೇಮ` ನಡಪುಂಡು. ಸುರುತ ದಿನ ಬಯ್ಯಗ್ `ಉಲ್ಲಾಯ`ಗ್ , ರಾತ್ರೆಗ್ `ಜುಮಾದಿ ಬಂಟ`ಗ್, ರಡ್ಡನೆ ದಿನ ರಾತ್ರೆಗ್ `ಜಾರಂದಾಯ ಬಂಟ`ಗ್, ಆನಿಯೆ ಪುಲ್ಯ ಆನಗ ಜಾರಂದಾಯನ ನೇಮ ಪಿರಿದ್ `ಕಾಂತೇರಿ ಜುಮಾದಿ`, `ಸಾರಮಾನಿ ದೈವೊ`ಲು ಬೊಕ `ಮರ್ಲು ಜುಮಾದಿ`ಗ್ ಕಟ್ಟ್ ಕಟ್ಲೆದ ನೇಮ ನಡಪುಂಡು. ಮೂಜನೇ ದಿನ ಪಗೆಲುಗ್ ದರ್ಮದೈವ ಆದಿತ್ತಿನ `ಅಣ್ಣಪ್ಪ ಪಂಜುರ್ಲಿ`ಗ್ ನೇಮ ನಡಪುಂಡು. ಉಲ್ಲಾಯನ ನೇಮ ಸುರು ಆಪಿನೆರ್ದ್ ದುಂಬು ಉಳ್ಳೇರಗುತ್ತು ಕುತ್ತಿಪುನ್ಕೆದ ದೇಬೆನ ಸಾನೊರ್ದು `ಪೂ`, `ಫಲ ವಸ್ತು ಕಾನಿಕೆ`ನ್ ಉಳ್ಳೇರಗುತ್ತು ಕುಟುಂಬ ಬೊಕ ಊರುದಕುಲು ಸೇರುದು ದರ್ಮಸಾನೊಗು ಬಾರೀ ಗೌಜಿಡ್ ಕೊನೊಪೆರ್. ದುಂಬುದ ಕಾಲೊಡು ಉಲ್ಲಾಯನ ನೇಮೊಗು `ಪಡಿಯರಿ` ಉಳ್ಳೇರಗುತ್ತುದ ದೇಬೆನ ಮಣ್ಣುರ್ದ್ ಪೋವೊಂದಿಪ್ಪೊಡು ಪಂದ್ ಕೆಲವೆರ್ನ ಅಭಿಪ್ರಾಯ. ದುಂಬುದ ಕಾಲೊಡು ಉಲ್ಲಾಯ ನೇಮ ಆಪಿನೆರ್ದ್ ದುಂಬು ದೇಬೆನ ಗುಡಿತ ಎದುರು `ಮರತ ಮಲ್ಲ ಮಾರಾಯಿ` ದೀದ್, ಕಟ್ಟುನಕುಲು `ದೇಬೆನ ಬೀರ` ಪನೊಂದು ಇತ್ತೆರ್ಗೆ. ಅವ್ ಬೀರ ಕೇನುನಗನೆ ಮೈ ಕೊಲ್ಚೊಂದು ಇತ್ತುಂಡ್ ಪಂದ್ ಅಲ್ಪದ ಎರಿಯಾಕ್ಲು ಪಂತೆರ್. `ಬೀರ` ಆನಗ ಬತ್ತಿನಕುಲು ಮತ ಮಾರಾಯಿಗ್ `ಪೂ` ಪಾಡೊಂದು ಇತ್ತೆರ್ಗೆ. ಬೀರ ಮುಗಿನಗ ಮಾರಾಯಿ ದಿಂಜಿದ್ ಉರ್ಕರೊಂದಿತ್ತುಂಡುಗೆ.  
![ದೇಬೆ](/images/post/july20_2020_08.jpg "ಅಣ್ಣಪ್ಪ ಪಂಜುರ್ಲಿ - ಕಾರ್ನಾಡು ದರ್ಮಸಾನ")
**<center>ಅಣ್ಣಪ್ಪ ಪಂಜುರ್ಲಿ - ಕಾರ್ನಾಡು ದರ್ಮಸಾನ</center>**
> <span style='font-size: xx-large;'>ದ</span>ರ್ಮಸಾನೊದ ದೈವೊಲೆನ ನೇಮೊರ್ದು ದುಂಬು ಸಾನೊಗು ಸಮ್ಮಂದ ಇತ್ತಿನ `ಅರೆಮಜಲ್` ಪನ್ಪಿನ ಜಾಗೆಡ್ ಕಂಬುಲ ನಡಪುಂಡು. ಆನಿಯೇ ರಾತ್ರೆಗ್ ದೈವೊಲೆಗ್ `ಕಾಲಾವದಿತ ತಂಬಿಲ`ಲಾ ನಡಪುಂಡು. ಉಂದೆನ್ ದೈವೊಲು `ಅರೆಮಜಲ ಕಂಬುಲ, ಪೊಸ ಬಾರೆ ತಂಬಿಲ` ಪಂದ್ ಉಲ್ಲೇಖ ಮಲ್ಪುವ. ದುಂಬುದ ಕಾಲೊಡು ಅರೆಮಜಲ ಕಂಬುಲ ತೂಯೆರೆ ಕುಡುಮದ ತಲೊತ(ದರ್ಮಸ್ಥಳ) `ಕಾವಂದೆರ್` ಬತ್ತುದ್ ಇಪ್ಪುನಗ ಅರೆನ ಬೆರಿಯೆ `ಅಣ್ಣಪ್ಪ ಪಂಜುರ್ಲಿ` ದೈವೊಲಾ ಬತ್ತುದ್ ಮೂಲು ನಿಲೆ ಆತುಂಡು ಪಂದ್ ತೆರಿನಕುಲ್ ಪನ್ಪೆರ್. ಕುಡೊಂಜಿ ಮೂಲದ ಪ್ರಕಾರ, ದುಂಬುದ ಕಾಲೊಡು `ಅರೆಮಜಲ ಕಂಬುಲೊ`ಗು ಕುಡುಮ ತಲತ (ಧರ್ಮಸ್ಥಳತ) ಕಡೆರ್ದ್ ಎರುಕುಲ್ ಬತ್ತಿಪ್ಪುವಗೆ. ಅರೆಮಜಲ ಕರೆನ್ ತೂಯಿನ ಎರುಕ್ಲೆನ ಯೆಜಮಾಂದಿ, `ಉಂದು ಎಂಕಲ್ನ ಎರುಕ್ಲೆಗ್ ದಾಲ ಮಲ್ಲ ಕರೆ ಅತ್ತ್` ಪಂದ್ ಆಂಕಾರದ ಪಾತೆರ ಪನ್ಪಲ್. ಆತ್ ಪೊರ್ತಾನಗ ಅಲ್ನ ಎರುಕುಲು ಮಜಟ್ಟೆ ಮಿತ್ತರರೆ ಕೇನುಜ. ಅಪಗ ಮುಲ್ತ ದೈವೊಲ್ನ ಕಾರ್ನಿಕ ತೆರಿನ ಯೆಜಮಾಂದಿ, `ಎನ್ನ ಪಿರವುಡು ಅಣ್ಣಪ್ಪೆ ಬತ್ತಿತ್ತೆಡ, ಎನ್ನ ಎರುಕುಲು ಮಂಜಟ್ಟೆ ಮಿತ್ತರುವ` ಪನ್ಪಲ್. ಅಂಚೆನೆ ಎರುಕುಲು ಮಂಜಟ್ಟೆ ಮಿತ್ತರುವ. ಐರ್ದ್ ಬೊಕ್ಕ ಅಣ್ಣಪ್ಪ ಪಂಜುರ್ಲಿ ಮೂಲು ನಿಲೆ ಆಪೆ ಪನ್ಪೆರ್.  ಅಣ್ಣಪ್ಪ ಪಂಜುರ್ಲಿ ಮೂಲು ನಿಲೆ ಆಯಿ ಬೊಕ್ಕ ಉಂದು ಜಾಗೆ `ಮೂಡಾಯಿ ಕುಡುಮ ದರ್ಮತಲ, ಪಡ್ಡಾಯಿ  ದರ್ಮಸಾನ` ಪನ್ಪಿ ಪುಗಾರ್ತೆನ್ ಪಡೆಯೊಂಡು. 
![ದೇಬೆ](/images/post/sept07_2020_05.jpg "ಅಣ್ಣಪ್ಪ ಪಂಜುರ್ಲಿ ನೇಮ - ಕಾರ್ನಾಡು ದರ್ಮಸಾನ")
**<center>ಅಣ್ಣಪ್ಪ ಪಂಜುರ್ಲಿ ನೇಮ - ಕಾರ್ನಾಡು ದರ್ಮಸಾನ; ಚಿತ್ರಕೃಪೆ - ಶಿವಾರಾಮ್ ಸುವರ್ಣ</center>**
> <span style='font-size: xx-large;'>ಕಾ</span>ರ್ನಾಡು ಗುತ್ತುದ `ಬೈರು ಕೆಲ್ಲಯ್ಯ ಬಾರಗ` ಪನ್ಪಿನರೆನ ಕನೊಟು ಅಣ್ಣಪ್ಪ ಪಂಜುರ್ಲಿ ಬತ್ತುದ್, `ಕಾರ್ನಾಡು ಒಂಜಿ ಸತ್ಯ ದರ್ಮ ಇತ್ತಿನಂಚಿ ಮಣ್ಣ್, ದರ್ಮಸಾನೊಡು ಎಂಕಲೆಗ್ ಮದಿಪರೆ ಜನ ಬೋಡು. ಐಕಾದ್ ಒಂಜನೇ ಜಾಗೆ ಆದ್ ಕಾರ್ನಾಡು ಗುತ್ತು, ರಡ್ಡನೆತ್ತಾದ್ ಗುಂಡಾಲು ಗುತ್ತು, ಮೂಜನೆತ್ತಾದ್ ಚಿತ್ರಾಪು ಗರಡಿ, ನಾಲನೆತ್ತಾದ್ ಕೊರಂಟೊಟ್ಟು, ಐನನೆತ್ತಾದ್ ಮಾಗಂದಡಿ ಇಲ್ಲ್ ` ಪಂದ್ ಪನ್ಪುಂಡು. ಇತ್ತೆ `ಐನ್ ಗ್ರಾಮ, ಪದಿನಾಜಿ ಜಾಗೆ`ದ(8 ಬಿರುವೆರೆನ, 8 ಶೆಟ್ರೆನಕಲ್ನ) ಅಧಿಕಾರ ದೈವೊಲಾದ್ `ಕಾರ್ನಾಡು ದರ್ಮಸಾನ`ದ ಸತ್ಯೊಲು ಮೆರೆಯೊಂದುಲ್ಲೆರ್. 
![ದೇಬೆ](/images/post/sept07_2020_08.jpg "ಜುಮಾದಿ, ಉಲ್ಲಾಯ, ದೇಬೆ, ಜಾರಂದಾಯ - ಕಾರ್ನಾಡು ದರ್ಮಸಾನ")
**<center>ಜುಮಾದಿ, ಉಲ್ಲಾಯ, ದೇಬೆ, ಜಾರಂದಾಯ - ಕಾರ್ನಾಡು ದರ್ಮಸಾನ</center>**
> <span style='font-size: xx-large;'>ದೇ</span>ಬೆ ಪಂಡ ಕನ್ನಡೊಡು `ದೇವಿ` ಪಂದ್ ಆಪುಂಡು. ಅಂಚ ದೇಬೆನ್ `ದೇವಿ`, `ಸತ್ಯದೇವತೆ` ಪಂದ್ ದೇವ ಕಿರಿಯೆಟ್ ಮಂತ್ರ ಪನಂದೆ, ಅರೆನ್ ತುಳುನಾಡುದ ಬಾಕಿದ ಸತ್ಯೊಲೆನ ಲೆಕ `ದೈವ` ಆದೇ ನಮ ತೂವೊಡು. `ಉಳ್ಳೇರಗುತ್ತು ಕುತ್ತಿಪುನ್ಕೆ` ಬೊಕ `ದರ್ಮಸಾನ`ದ ಮಣ್ಣುಗ್ ಕಷ್ಟ ಕಾಲೊಡು ಕೈ ಮುಗ್ಯೆರೆ ಬೈದಿನ ಅವ್ ಏತೋ ಸಂಸಾರೊಗು ಬೊಲ್ಪುದ ಸಾದಿನ್ `ಅಪ್ಪೆ` ಬೊಕ `ದರ್ಮದೈವೊಲು` ತೋಜಾದ್ ಕೊರ್ತೆರ್.
>> ಬರವು: `ಅಶ್ವಿನ್ ಪೂಜಾರಿ, ಉಳ್ಳೇರಗುತ್ತು` 
>> ಸಕಾಯ: `ಗೋಪಾಲ ನಾಯಗೆರ್, ಮಾಗಂದಡಿ`,
>> `ಸಂದೀಪ್ ಪೂಜಾರಿ, ಬೀದಿ ಮನೆ, ದರ್ಮಸಾನ`, 
>> `ನಿಶ್ಚಿತ್ ಡಿ ಕೋಟ್ಯಾನ್, ಗುರುಕೃಪ, ಉಳ್ಳೇರಗುತ್ತು`

