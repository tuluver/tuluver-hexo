---
layout: post
title: ಅಡ್ಡೂರ ದೇಬೆ - ಎಸಲ್ 1
subtitle: Addoora Debe - esal 1
image: /images/post/sept07_2020_01.jpg
tags:
  - AshwinMulky
  - AddooraDebe
header-img: /images/tuluver.jpg
cdn: header-on
index: 2
edited: true
date: 2020-09-07 17:49:12
metadescription: Addoora Debe Ulleraguttu Dharmasthana Karnad
description: ಕಾರ್ನಾಡು ಕಕ್ಕೆಬೊಟ್ಟು ಪುಣ್ಕೆದಡಿ ಬರ್ಕೆ/ಪುಲಿಮರ ಬರ್ಕೆಡ್ (ಇತ್ತೆದ ಕಾರ್ನಾಡು ಉಳ್ಳೇರಗುತ್ತು ಕುತ್ತಿಪುನ್ಕೆಡ್) ಜುಮಾದಿನ ಚಾಕಿರಿ ಮಲ್ತೊಂದು ಇತ್ತಿನ ಸಿದ್ದು ಕುಂದಾಯ ಪನ್ಪಿನರೆಗ್ ಅಡ್ಡೂರ ಸಾನದ ಇಲ್ಲದ ದೇರು ಬೈದ್ಯನ ತಂಗಡಿ ದೇಬೆ ಪನ್ಪಿನ ಎಲ್ಯ ಪ್ರಾಯದ ಪೊಣ್ಣನ್ ಮದಿಮೆ ಮಲ್ತ್ ಕೊರ್ಪೆರ್.
---
# ಅಡ್ಡೂರ ದೇಬೆ - ಎಸಲ್ 1
<!-- <marquee scrollamount="6" onmouseover="this.stop();" onmouseout="this.start();" style="color: midnightblue;">ಪಾಡ್ದನೊಡಿತ್ತಿನ ಪೊಸ ಇಚಾರೊಲು ನನಲಾತ್ ತಿಕುದುಂಡು. ಅವೆನ್ ಮತ ನನ ಕೆಲವು ದಿನೊಟು ಉಂದು ಬರವುಗು ಗೋಡ್ಸಾವ. </marquee> -->
> <span style='font-size: xx-large;'>ತು</span>ಳುನಾಡ ಇತಿಹಾಸೊಡು ಕಾರ್ನಿಕ ತೋಜಾದ್ `ಕಾಯ ಬುಡುದ್ ಮಾಯ` ಆದ್ ದೈವೊಲು ಆತಿನ ಮಸ್ತ್ ಉದಾರ್ಮೆಲು ಉಂಡು. ತುಳುನಾಡ `ಏಳ್ವೆರ್ ಸಿರಿಕುಲೆನ` ಕತೆಕ್ ಸಮಕಾಲೀನ ಆದ್ `ಅಡ್ಡೂರ ದೇಬೆ`ನ ಕತೆ ಉಂಡು ಪಂದ್ ಎಂಕಲ್ನ ಎರಿಯಾಕ್ಲು ಪನೊಂದಿತ್ತೆರ್. `ಪುರಲ್` ದಲ್ಪದ ಅಡ್ಡೂರುಡು ಬಿರುವೆರೆನ ಒಂಜಿ `ಸಾನದ ಇಲ್ಲು` ದುಂಬುದ ಕಾಲೊಡು ಇತ್ತುಂಡುಗೆ. `ಅಡ್ಡೂರ ದೇರು ಬೈದ್ಯೆ`ರ್ ಉಂದು ಗುತ್ತುದ ಗುರ್ಕಾರೆ ಆದಿತ್ತೆರ್. ಅಡ್ಡೂರ ದೇರು ಬೈದ್ಯೆರ ತಂಗಡಿ `ದೇಬೆ`. ದೇರು ಬೈದ್ಯೆರೆಗ್ `ಮಿರೆ ದುಗ್ಗು`, `ತೆಪ್ಪೆ` ಪುದರ್ ದ ತಂಗಡಿಯಲ್ಲುಲ ಇತ್ತೆರ್ ಪನ್ಪೆರ್, ಆಂಡ `ಆಜಿ ಜನ ತಗೆಲ್ಲೆಗ್ ಒರ್ತಿ ತಂಗಡಿ ದೇಬೆ` ಪನ್ಪಿನ ಉಲ್ಲೇಖ ಪಾರ್ದನೊಡು ಉಂಡು. ಮೊಕಲ್ನ ಕತೆ ಮಾತ್ರ ನನಲಾ ಎಂಕಲೆಗ್ ತಿಕ್ಕಿದಿಜಿ. ಅಡ್ಡೂರ ದೇರು ಬೈದ್ಯನ ಸಾನದ ಇಲ್ಲ್ ಆ ಕಾಲೊಡು ಪುರಲ್ ದ `ಒಂಜನೇ ಲೆಪ್ಪು`ದ ಇಲ್ಲ್ ಆದಿತ್ತುಂಡುಗೆ. `ಜುಮಾದಿ` ಅಲ್ತ ಅಧಿಕಾರ ದೈವ. ಅಲ್ಪ ಗರೋಡಿಲಾ ಇತ್ತುಂಡು ಪಂದ್ ಕೆಲವೆರ್ನ ಅಭಿಪ್ರಾಯ. ಉಂದು ಬರವುಡು ಎಂಕುಲು ಕಾರ್ನಾಡು `ಉಳ್ಳೇರಗುತ್ತು ಕುತ್ತಿಪುನ್ಕೆ (ಪುಣ್ಕೆದಡಿ ಬರ್ಕೆ/ಪುಲಿಮರ ಬರ್ಕೆ)` ಬೊಕ `ಕಾರ್ನಾಡು ದರ್ಮಸಾನೊ`ಗ್ ಸಮ್ಮಂದ ಇತ್ತಿನ ಕತೆನ್ ತೆರಿಪಾವ. `ಅಡ್ಡೂರು` ಬೊಕ `ತಾರಬರಿ ಕೆಂಜಾರ್`ಬಜ್ಪೆದ ಕತೆನ್ ನನ ದುಂಬುದ ಬರವುಡು ತೆರಿಪಾವ. 
![ದೇಬೆ](/images/post/sept07_2020_01.jpg "ಅಡ್ಡೂರ ದೇಬೆ - ದರ್ಮಸಾನ")
**<center>ಅಡ್ಡೂರ ದೇಬೆ - ದರ್ಮಸಾನ; ಚಿತ್ರಕೃಪೆ - ಅನೂಪ್ ಸೂರಿಂಜೆ</center>**
> <span style='font-size: xx-large;'>ಮುಲ್ಕಿ</span> ಕಾರ್ನಾಡು ಕಕ್ಕೆಬೊಟ್ಟು `ಪುಣ್ಕೆದಡಿ ಬರ್ಕೆ`/`ಪುಲಿಮರ ಬರ್ಕೆ`ಡ್ (ಇತ್ತೆದ ಕಾರ್ನಾಡು `ಉಳ್ಳೇರಗುತ್ತು ಕುತ್ತಿಪುನ್ಕೆ`ಡ್) ಜುಮಾದಿನ ಚಾಕಿರಿ ಮಲ್ತೊಂದು ಇತ್ತಿನ `ಸಿದ್ದು ಕುಂದಾಯ` ಪನ್ಪಿನರೆಗ್ ಅಡ್ಡೂರ ಸಾನದ ಇಲ್ಲದ ದೇರು ಬೈದ್ಯನ ತಂಗಡಿ `ದೇಬೆ` ಪನ್ಪಿನ ಎಲ್ಯ ಪ್ರಾಯದ ಪೊಣ್ಣನ್ ಮದಿಮೆ ಮಲ್ತ್ ಕೊರ್ಪಿನಿ ಪಂದ್ ಆನ ನಿಚ್ಚಯ ಮಲ್ಪುವೆರ್. ಏಳ್ ಏಳರೆ ಪ್ರಾಯದ ಪೊಣ್ಣು ಪಂದ್ ಪಾರ್ದನೊಡು ಉಲ್ಲೇಖ ಉಂಡು. 

> <span style='font-size: xx-large;'>ಪು</span>ಣ್ಕೆದಡಿ ಬರ್ಕೆಗ್ `ದೇಬೆನ ದಿಬ್ಬಣ` ಬತ್ತುದ್ ದೊಂಪ ಪೊಗ್ಗುವೆರ್. `ದಾರೆ ದುಂಬಾ ಅತ್ತ್ ಒಣಸ್ ದುಂಬಾ` ಪಂದ್ ದಿಬ್ಬಣೆರೆಡ ಕೇನ್ನಗ `ದಾರೆ ದುಂಬು ಆವೊಡು, ಐರ್ದ್ ಬೊಕ್ಕ ಒಣಸ್` ಪಂದ್ ಪನ್ಪೆರ್.  ಕಂಚಿ ತುಂಬ ಪಣವು ಪಾಡುವೆರ್, ಮುಂಡ ತುಂಬ ದೇಸ ಪಾಡುವೆರ್. ದಾರೆ ಆದ್, ದಾರೆರ್ದ್ ಲಕ್ಕಾದ್ ಕಡೆಕ್ ದೊಂಪೊನು ಜಪುಡಾವೆರ್. 
![ದೇಬೆ](/images/post/oct13_2021_01.jpg "ಅಡ್ಡೂರ ದೇಬೆ - ಉಳ್ಳೇರಗುತ್ತು ಕುತ್ತಿಪುನ್ಕೆ")
**<center>ಅಡ್ಡೂರ ದೇಬೆ - ಉಳ್ಳೇರಗುತ್ತು ಕುತ್ತಿಪುನ್ಕೆ</center>**
> <span style='font-size: xx-large;'>ಎ</span>ಲ್ಯ ಪ್ರಾಯದ ತಂಗಡಿ `ಪೊಣ್ಣು ಪೊರ್ಲುಡು ಇಜ್ಜಲ್, ತರೆ ತೂಂಡ ತರೆ ಇಜ್ಜಿ, ಮೈ ತೂಂಡ ಮೈ ಇಜ್ಜಿ. ಆಲ್ ಪೊರ್ಲುದ ಚಂದ ಬೊಮ್ಮ ಲೆಕಲಾ ಇಜ್ಜಲ್` ಪಂದ್ `ಆಲ್ ಪೊರ್ಲು ಆದ್, ಪೊಣ್ಣು ಪೋದು ಪೊಜೊವು ಆಯಲ್ಡ, ಪೆರಿಯ ಬಜಪೆದ ಉಲ್ಲಾಯ`ಗ್ `ಬಂಗಾರ್ ದ ಬಾಲೆ, ಬೊಳ್ಳಿದ ತೊಟಿಲ್` ಪರಕೆನ್ ಆಜಿ ಜನ ತಗೆಲ್ಲು ಪತ್ತು ಬಿರೆಲ್ ಒಪ್ಪ ಪತ್ತುದ್ ಪನ್ಪೆರ್. ಪೆರಿಯ ಬಜಪೆ ಪಂಡ ಇತ್ತೆದ ಬಜ್ಪೆದ  `ಪೆರಾರ` ಆದಿಪ್ಪೊಡು ಪಂದ್ ಕೆಲವೆರ್ ಪಂಡೆರ್ಡ, ಬೊಕ ಕೆಲವೆರ್ ಬಜಪೆಡ್ ಇತ್ತಿನ ಒಂಜಿ `ಸ್ವಯಂಭೂ ಲಿಂಗದ ದೇವಸ್ಥಾನ` ಆದಿಪ್ಪೊಡು ಪಂದ್ ಪನ್ಪೆರ್. ಈ ಶಿವ ತಾನ ದುಂಬುದ ಕಾಲೊಡು `ಬೆರ್ಮೆರೆ ತಾನ` ಆದಿಪ್ಪೆರೆ ಯಾವು. ಮದಿಮೆದ ಸಮ್ಮಂದ ಆತಿನ ತೂನಗ ಆ ಕಾಲೊಡು ಮಸ್ತ್ ದೂರದ ಸಮ್ಮಂದ ಆವೊಂದಿತ್ತುಂಡು ಪಂದ್ ತೆರಿಯುಂಡು. ಪರಕೆ ಪಂಡಿನ ವಸ್ತುಲೆನ್ ತೂನಗ ಆ ಕಾಲೊಡು ಬಿರುವೆರ್ನ ಸ್ಥಾನ ಮಾನ ಬೊಕ ಸಂಪತ್ತುನು ತೆರಿಯೊನೊಲಿ. ದುಂಬುದ ಕಾಲೊಡು ಬಿರುವೆರ್ `ಸೈನಿಕೆ`ರಾದ್, `ಸೇನಾ ನಾಯಕೆ`ರಾದ್, ರಾಜೆರೆಗ್ `ವೈದ್ಯೆ`ರಾದ್ ಬಾರೀ ಮಾನಾದಿಗೆಡ್ ಇತ್ತೆರ್. `ಕ್ರಿ. ಶ. 1607` ಇಸವಿಡ್ ಜೈನೆರೆನ ಆಳ್ವಿಕೆ ಪತನ ಆಯಿ ಬೊಕ್ಕ ಬಿರುವೆರ್ ಅಕಲ್ನ ತಾನಮಾನೊಲೆನ್ ಕಳೆವೊನ್ಯೆರ್ ಪಂದ್ ತೆರಿದಿನಕುಲು ಬರೆತೆರ್.
-More details : <a href="/2020/07/06/bermer/">ತುಳುನಾಡ ಬೆರ್ಮೆರ್ ಓಲುಲ್ಲೆರ್?</a>
![ದೇಬೆ](/images/post/sept07_2020_09.jpg "ಅಡ್ಡೂರ ದೇಬೆ - ಉಳ್ಳೇರಗುತ್ತು ಕುತ್ತಿಪುನ್ಕೆ")
**<center>ಅಡ್ಡೂರ ದೇಬೆ - ಉಳ್ಳೇರಗುತ್ತು ಕುತ್ತಿಪುನ್ಕೆ</center>**
> <span style='font-size: xx-large;'>ಪ</span>ರಕೆ ಪಂಡಿ ಬೊಕ್ಕ ದಿನೊರ್ದ್ ದಿನ ದೇಬೆ `ಪೊರ್ಲ ಪೊಲ ಚಂದಬಾಮ` ಲೆಕ ಆವೊಂದು ಬರ್ಪಲ್. `ತರೆ ತೂನಗ ತರೆ ಬರ್ಪುಂಡು, ಮಿರೆ ತೂನಗ ಮಿರೆ ಬರ್ಪುಂಡು`. `ಮೈತ ಕಟ್ಟುಲು ಬರ್ಪುಂಡು, ಕೈತ ಪೊಟ್ಟೆಲಾ ಬರ್ಪುಂಡು`. ಆತ್ ಸಮಯೊಡು ಆಜಿ ಜನ ತಗೆಲ್ಲು `ಓಯೆ ದೇಬೆ, ಓಯೆ ದೇಬೆ` ಪಂದ್ ಲೆತ್ತುದ್, `ನೀರ್ ಡ್ ಜಳಕ ಆಲ ದೇಬೆ, ಐತ ಸಿಂಗಾರ ಆಲ ದೇಬೆ, ಪರಕೆ ಕೊನೊದು ಪೆರಿಯ ಬಜಪೆಗು ನನ ಪೋವೊಡು.` ಪನ್ಪೆರ್. ದೇಬೆ ಮೀದ್ ಜಳಕ ಆದ್, `ಮದ್ಮಲ್ ಐತ` ಆಪಲ್. `ಪಟ್ಟೆ ಸೀರೆ` ತುತ್ತುವಲ್, ಮುಂಡೊಗು `ಗಿಂಡಿ ಕುಂಕುಮ` ಪಾಡುವಲ್, ಕಣ್ಣುಗು `ಕೋಲುಮೈ` ಒಯ್ಪುವಲ್. `ಸೊಂಟೊಗು ಪಟ್ಟಿ` ದೀಪಲ್,  ಕೈಟ್ `ಗೆಜ್ಜೆತ್ತಿ` ಪತೊನುವಲ್. ದುಂಬುಡ್ ಪಿರವುಡು ತಗೆಲ್ಲು, ನಡುಟು ದೇಬೆ ಬಂಗಾರ ಬಾಲೆ, ಬೊಳ್ಳಿದ ತೊಟಿಲ್, ಪಾಲೆ ಪಿಂಗಾರ, ಪುಂಡಿ ಪಣವು ಪರಕೆ ಪತೊಂದು ಪೆರಿಯ ಬಜಪೆಗ್ ಪೋಪೆರ್. ಅವ್ಲು ಕೆರೆ ತೂಪೆರ್. `ಕೆರೆ ತೂದು ಜಪ್ಪುವಲ್, ಮುಕ್ಕೊಲು ನೆಗತುದ್ ಮುಕ್ಕೊಲು ಮಿತ್ತ್ ಬರ್ಪಲ್ ದೇಬೆ. ಪರಕೆ ಪತೊಂದು ಅಂಗಣದ ಮಿತ್ತ್ ಬರ್ಪಲ್`. ಅಂಗಣ ಜತ್ತುದು, ಉಲ್ಲಾಯಗ್ ಮೂಜಿ ಸುತ್ತುದ ಬಲಿ ಬರ್ಪಲ್.  `ಓಯೆ ಉಲ್ಲಾಯ, ಓಯೆನೆ ಉಲ್ಲಾಯ, ಪರಕೆ ದೆತೊನುಲೆ, ಪುರ್ಸದ ಕೊರ್ಲೆ. ಯೆಜ ಪೋಪುಂಡು, ಕಾಲನೆ ಕಡೆಸುಂಡು` ಪನ್ಪಲ್. ಉಲ್ಲಾಯಗ್ ದೇಬೆನ ಕೈತ ಪೊಟ್ಟೆದ ಪೊರ್ಲು ತೂದು ಮಗ್ಗಿನ ಮರ್ಲ್ ಆಪುಂಡು. ಉಲ್ಲಾಯೆ `ಸಕನದ ಪಟ್ಟಿ(ಬೂಲ್ಯ/ಬಚ್ಚಿರೆ/ಗಂಧ)` ಪಾರಾದ್ ಆಜಿ ಜನ ತಗೆಲ್ಲೆನ್ ಮಾಯ ರೂಪ ಮಲ್ಪುವೆರ್. 
ಆಜಿ ಜನ ತಗೆಲ್ಲೆನ್ ಉಲ್ಲಾಯೆ ಮಾಯ ಮಲ್ತೆರ್ಡ, ದೇರುಬೈದ್ಯಗ್ ದಾದ ಆಪುಂಡು ಪನ್ಪಿನ ಪ್ರಶ್ನೆ ಮೂಲು ನಮಕ್ ಬರ್ಪುಂಡು. ಉಂದು ಮತ ಆಯಿ ಬೊಕ್ಕ ದೇರುಬೈದ್ಯೆ ಅಡ್ಡೂರುಡು ಉಪ್ಪುನ ಉಲ್ಲೇಖ ಬೇತೆ ಪಾರ್ದನೊಡು ಉಂಡು. ಅಪಂಡ ದೇರುಬೈದ್ಯೆ ದೇಬೆನ ಕಾಶ ತಗೆ ಅತ್ತ ಪನ್ಪಿನ ಸಂಶಯ ಬರ್ಪುಂಡು. ಮಾಯ ಮಲ್ತೆರ್ ಪಂಡ ಅಲ್ತುರ್ದ್ ಬೇತೆ ಕಡೆಕ್ ಅಕಲೆನ್ ಮಾಯೊಡು ಕೊನೊಯೆರ್ ಪಂದ್ಲಾ ನಮ ಅರ್ಥ ಮಲ್ತೊನೊಲಿ. ದೇರುಬೈದ್ಯೆ ಬೊಕ ದೇಬೆ ಇರ್ವೆರ್ಲಾ ಅಮರ್ ಜೋಕುಲ್ ಪಂದ್ ಕೆಲವೆರ್ ಪನ್ಪೆರ್. ದೇರುಬೈದಗ್ `24 (12 + 12) ಅರ್ವದಲ್ಲು` ಇತ್ತೆರ್ ಪನ್ಪಿನಲ ಒಂಜಿ ಪಾರ್ದನೊಡು ಉಂಡು. ಉಂದೆತ ಮತ ಸರಿಯಾಯಿನ ಉತ್ತರ ಎಂಕಲೆಗ್ ತಿಕುದಿಜಿ.
![ದೇಬೆ](/images/post/sept07_2020_03.jpg "ಅಡ್ಡೂರ ದೇಬೆ - ದರ್ಮಸಾನ")
**<center>ಅಡ್ಡೂರ ದೇಬೆ - ದರ್ಮಸಾನ</center>**
> <span style='font-size: xx-large;'>`ಓ`</span>`ಯೆ ದೇಬೆ, ಓಯೆ ದೇಬೆ, ಯಾನ್ ಬರ್ಪೆ ನಿನ್ನ ಬೆರಿ ಪತೊನುದು` ಪಂದ್ ಉಲ್ಲಾಯೆ ಪನ್ಪೆರ್. ಐಕ್ ದೇಬೆ, `ಓಯೆ  ಉಲ್ಲಾಯ, ಓಯೆ ಉಲ್ಲಾಯ, ಜಾತಿಡ್ ಯಾನ್ ಬಿರುವೆದಿ ಪೊಣ್ಣು, ಈರ್ ಜಾತಿಡ್ ಬೆರನೆ, ಎನ್ನ ಬೆರಿ ಪತೊಂದು ಬರಡೆ ಉಲ್ಲಾಯ` ಪಂದ್ ಪನ್ಪಲ್. `ಜಾತಿಗುಲ ಬೇದ ಇಜ್ಜಿಗೆ, ಮಾಟೊಗುಲ ದೋಷನೆ ಇಜ್ಜಿಗೆ, ಯಾನ್ ನಿನ್ನ ಬೆರಿ ಪತೊನುದು ಬರ್ಪೆ ದೇಬೆ` ಪಂದ್ ಉಲ್ಲಾಯೆ ಪನ್ಪೆರ್. `ಇರೆನ ಮೀಸೆದ ಕೊಡಿ ತೂದು ಯಾನ್ ಲಾ  ಮಗ್ಗಿನ ಮರ್ಲ್ ಆತೆ. ಅಪ್ಪೆನ ಪಿರವುಡು ಬಾಲೆ ಬನ್ನಂಗೆ, ಪಿಜಿನ ಪಿರವುಡು ದಾರೆಲ ಬನ್ನಂಗೆ ಬಲೆ ಉಲ್ಲಾಯ` ಪಂದ್ ದೇಬೆ ಪನ್ಪಲ್. ಅಂಚೆನೆ ಉಲ್ಲಾಯೆ ದೇಬೆನ ಪಿರವುಡು ಬರ್ಪೆರ್. 
![ದೇಬೆ](/images/post/sept07_2020_04.jpg "ಸೇನಾಯಿ ಕೆರೆ - ದೈವೊಲು ಕುಲ್ಲುದಿನ ಕಲ್ಲುಲು")
**<center>ಸೇನಾಯಿ ಕೆರೆ - ದೈವೊಲು ಕುಲ್ಲುದಿನ ಕಲ್ಲುಲು</center>** 
> <span style='font-size: xx-large;'>ಬ</span>ನ್ನಗ `ಕೆಂಪು ಮಣ್ಣ ಕುಬೇರ ಗೋಳಿ ಕಟ್ಟೆ`ನ್ ತೂದು ಉಲ್ಲಾಯೆ ಒಡ್ಡು ಪಾಡುದ್ ಅಲ್ಪ ಓಲಗ ಆಪೆರ್ (ಅಲ್ಪ ಬಗ್ಗುದು ಕುಲ್ಲುವೆರ್). ಆತ್ ಪೊರ್ತುಗು ಕಾರ್ನಾಡುದ ಜಾಗೆಡ್ ಅಧಿಕಾರ ದೈವ ಆದಿತ್ತಿನ `ಜುಮಾದಿ`ಗ್ ಉಲ್ಲಾಯೆ ಬೈದಿನ ವಿಷಯ ತೆರಿಯುಂಡು. ಜುಮಾದಿ ಬುಡಿನ `ಪಗರಿ` ಬತ್ತುದ್ ಗೋಳಿದ ಮರತ ಗೆಲ್ಲುಗು ತಾಗುದ್, ಗೆಲ್ಲು ಪೊಲಿಯುಂಡು. ಅದಗ ಉಲ್ಲಾಯೆ, `ಇಂಚಿನ ಆಂಕಾರ ತೋಪಾವುನಾಯೆ ಏರ್` ಪಂಡುದ್ ತನ್ನ ಬಿರು ಪಗರಿನ್ ಬುಡ್ಪೆರ್. ಉಲ್ಲಾಯೆ ಬುಡಿನ ಪಗರಿ ಉಳ್ಳೇರಗುತ್ತು ಕುತ್ತಿಪುನ್ಕೆದ ಮುದೆಲ್ಗ್ ಬತ್ತುದ್ ಬೂರುಂಡು.  ಅಲ್ತುರ್ದು ಸೇನಾಯಿ ಕೆರೆತಡೆ ಬರ್ಪೆರ್. ಸೇನಾಯಿ ಕೆರೆಟ್ `ಆನೆ ಒಯ್ಪಲ್ಲ` ಕಲ್ಲುನು ತೂದು ಉಲ್ಲಾಯೆ, `ಈ ಅಲ್ಪ ಓಲಗ ಆಲ, ಯಾನ್ ನೆಟೆ ಓಲಗ ಆಪೆ` ಪಂದ್ ಉಲ್ಲಾಯೆ ಪನ್ಪೆರ್. ಉಲ್ಲಾಕಲ್ಲುಡೆ ದೇಬೆ ಒಡ್ಡು ಪಾಡುದ್ ಓಲಗ ಆಪಲ್ (ಕುಲ್ಲುವಲ್). ಆ ಪೊರ್ತುಡು ಸೇನಾಯಿ ಕೆರೆಟ್ ಬೊಟಿನ ದಿಂಬು `ತಂಬಂಡ`, `ಕೊರಂಟಬೆಟ್ಟು`ಡ್ಲಾ ಬೊಟ್ಟುವೆರ್. ಅಪಗ ಉಲ್ಲಾಯೆ ಬೊಕ ಜುಮಾದಿನ ನಡುಟು ಲಡಾಯಿ ಆಪುಂಡು. ನೆತ್ತೆರ್ದ ಓಕುಳಿಯಾಪುಂಡು, ಕೆಂಪುದ ನೆತ್ತೆರ್ `ಸೇನಾಯಿ ಕೆರೆ`ಟ್ ದಿಂಜಿದ್ `ರಾಮ ಸಮುದ್ರ`ದ ಲೆಕ ತೋಜುಂಡು, ಅಲ್ತುರ್ದ್ ಪರತಿನ ನೀರ್ ಡ್ `ಗುಂಡಾಲು`ದ ಕೆರೆ ದಿಂಜಿದ್ ಅವ್ಲಾ ರಾಮ ಸಮುದ್ರದ ಲೆಕ ತೋಜುಂಡು. ಉಲ್ಲಾಯೆ ಸಕನದ ಪಟ್ಟಿ ಪಾರಾದ್ `ಕುಂತಿ ಬೊಲ್ಲ`ನ್ ಮಾಯ ರೂಪ ಮಲ್ಪುವೆರ್.
![ದೇಬೆ](/images/post/sept07_2020_02.jpg "ಜುಮಾದಿ ಸಾನ - ಉಳ್ಳೇರಗುತ್ತು")
**<center>ಜುಮಾದಿ ಸಾನ - ಉಳ್ಳೇರಗುತ್ತು</center>**
> <span style='font-size: xx-large;'>ಆ</span>ತ್ ಪೊರ್ತುಗು ತೆನ್ಕಾಯಿ ರಾಜ್ಯೋರ್ದು `ಗೆಂದ ಗಿಡಿ`ತ ಒರುಟು ಕುಬೇರ ಗೋಳಿ ಕಟ್ಟೆದಂಚಿ ರಾವೊಂದು ಬತ್ತಿನ `ಜಾರಂದಾಯ` ದೈವಗ್ ಕೆಂಪು ಬಣ್ಣಡ್ ರಾಮ ಸಮುದ್ರದ ಲೆಕ ಪರಪುನ ಸೇನಾಯಿ ಕಿರೆ ತೋಜುಂಡು. `ದರ್ಮ ಇತ್ತಿನ ಈ ಮಣ್ಣುಡು ನೆತ್ತೆರ್ದ ಕಡಲ್ ದಾನೆ ತೋಜೊಂದುಂಡು` ಪಂದ್  ಆಯಿನ ವಿಷಯ ಮಾತ ತೆರಿಯೊನುದು `ಜಾರಂದಾಯೆ` ಸೇನಾಯಿ ಕೆರೆತಡೆ ಬರ್ಪೆ. `ಜುಮಾದಿ` ಬೊಕ `ಸಾರಮಾನಿ ಬೂತೊಲೆಡ` ಉಲ್ಲಾಯಗ್ ಕಾರ್ನಾಡುಡ್  ನಿಲೆ ಆಯೆರೆ ಜಾಗೆನ್ ಕೇನುವೆ. ಪೊಣ್ಣ ಬೆರಿಯೆ ಬತ್ತಿನ ಉಲ್ಲಾಯಗ್ ಎಂಕುಲು ಎಂಕಲ್ನ ಧರ್ಮಾದಿ ಮಣ್ಣುಡ್ ಜಾಗೆನ್ ಕೊರಯ ಪಂದ್ ಜುಮಾದಿ ಪನ್ಪೆ. ಉಂದು ಮತ ಪಾತೆರಕತೆ `ಸೇನಾಯಿ ಕೆರೆ`ತಲ್ಪ ಆಪುಂಡು. 
![ದೇಬೆ](/images/post/oct13_2021_02.jpg "ಮೈಸಂದಾಯ, ಜುಮಾದಿ ಬಂಟ - ಉಳ್ಳೇರಗುತ್ತು")
**<center>ಮೈಸಂದಾಯ, ಜುಮಾದಿ ಬಂಟ - ಉಳ್ಳೇರಗುತ್ತು</center>**
> <span style='font-size: xx-large;'>ಸೇ</span>ನಾಯಿ ಕಿರೆತಲ್ಪ `ಬಾದ್ ಬಕ್ಕನೆ, ಪಂಚಾತಿಗೆ` ನಡಪುಂಡು. ಪೊಣ್ಣ ಬೆರಿ ಪತೊಂದು ಬತ್ತಿನ ಉಲ್ಲಾಯಗ್ ಜಾಗೆ ಕೊರಿಯರೆ `ಜುಮಾದಿ` ಕೇನುಜೆ. `ಎಂಕಲೆರ್ದ್ ನನ ಸಾಧ್ಯನೇ ಇಜ್ಜಿ, ನೆಕ್ಕ್ ತೀರ್ಪುನು ಉಲ್ಲಾಲ್ದಿಯೆ ಕೊರೊಡು` ಪಂದ್ ಪನ್ಪೆರ್. ಉಂದು ದೂರು `ಒರುಂಬ ಮಾಗಣೆದ ಅಪ್ಪೆ ಉಲ್ಲಾಲ್ದಿ`ನ ಕೈತಲೆ ಪೋಪುಂಡು(ಬಪ್ಪನಾಡು). ಮೊಕುಲು ಮತ ಉಲ್ಲಾಲ್ದಿನಡೆ ಪೋಪೆರ್. ಅವ್ಲುಲ ಮೊಕುಲು ಬಾದ್ ಬಕ್ಕನೆ ಮಲ್ತೊಂದೆ ಉಪ್ಪುವೆರ್. `ಪೊಣ್ಣ ಬೆರಿ ಪತೊನುದು ಬತ್ತಿನ ಉಲ್ಲಾಯಗ್ ಎಂಕುಲು ಜಾಗ ಕೊರಯ` ಪನ್ನಗ ಉಲ್ಲಾಲ್ದಿ ಕೇನುಜೆರ್. ಉಲ್ಲಾಲ್ದಿ `ದಡಿ ಬೊಟುದು ದರ್ಶನ` ಬರ್ಪೆರ್. ಅರೆನ ಮೋನೆಡ್ ಕೋಪ ತೋಜುಂಡು. `ದೂರೊರ್ದು ಬತ್ತಿ ಬಿನ್ನಗ್ ನಮ ಒಂಜಿ ಚೊಂಬು ನೀರ್ ಕೊರೊಡು, ಒಂಜಿರೆ ನುಪ್ಪು ಪಾಡೊಡು` ಪಂದ್ ಉಲ್ಲಾಲ್ದಿ ಅಪ್ಪಣೆ ಕೊರ್ಪೆರ್. ಆಂಡಲ ಮೊಕುಲು ಕೇನುಜೆರ್. ಅಪಗ ಉಲ್ಲಾಲ್ದಿ `ಉಲ್ಲಾಯಗ್ ಜಾಗೆ ಯಾನ್ ಕೊರ್ಪೆ, ನಿಕುಲು ಉಂತುಲೆಗೆ, ಯಾನ್ ಒಂಜಿ ಗಂಧದ ಗುಲಿಗೆನ್ ಪಾರಾವೆ` ಪಂದ್ `ಒಂಜಿ ಮುದ್ದೆ ಗಂಧದ ಗುಲಿಗೆ`ನ್ ಪಾರಾದ್ ಬುಡ್ಪೆರ್. ಅವ್ ಗುಲಿಗೆ ಬತ್ತುದು `ಕಾರ್ನಾಡು ಧರ್ಮಾದಿ ಸಾನೊ`ದ ಜಾಗೆಡ್ ಬತ್ತುದು ಬೂರುಂಡು. ಗುಲಿಗೆ ಬತ್ತುದು ಬೂರಿನ `ಬಲತ್ತ ಭಾಗೊಡು ಜುಮಾದಿ`ಗ್, `ದತ್ತ ಭಾಗೊಡು ದೇಬೆ`ಗ್ ಗುಂಡ ಆಂಡ, ಗುಲಿಗೆ ಬೂರಿನ ಜಾಗೆಡ್ `ಉಲ್ಲಾಯಗ್ ಗುಂಡ ಮಾಡ` ತೆರಿದ್ ಬರ್ಪುಂಡು. ಐರ್ದ್ ಬೊಕ್ಕ `ಉಲ್ಲಾಯೆ`, `ದೇಬೆ`, `ಜುಮಾದಿ`, `ಜಾರಂದಾಯೆ`, `ಸಾರಮಾನಿ ಬೂತೊಲು` `ದರ್ಮಸಾನೊ`ಡು ನಿಲೆ ಆಪೆರ್. 
![ದೇಬೆ](/images/post/sept07_2020_07.jpg "ಕುತ್ತಿಪುನ್ಕೆದ ದೇಬೆನ ಸಾನೊರ್ದು ಪೂ, ಫಲ ವಸ್ತು ಕಾನಿಕೆ ಗೌಜಿಡ್ ಬರ್ಪಿನಿ")
**<center>ಕುತ್ತಿಪುನ್ಕೆದ ದೇಬೆನ ಸಾನೊರ್ದು ಪೂ, ಫಲ ವಸ್ತು ಕಾನಿಕೆ ಗೌಜಿಡ್ ಬರ್ಪಿನಿ</center>** 
> <span style='font-size: xx-large;'>ಕಾ</span>ರ್ನಾಡುದ ಜಾಗೆಡ್ `ಅಧಿಕಾರ ದೈವ` ಆದಿತ್ತುನ `ಜುಮಾದಿ`ನ ಸಾನ ಇತ್ತೆಲಾ `ಉಳ್ಳೇರಗುತ್ತು`ದ ಜಾಗೆಡ್ ಉಂಡು. ಉಳ್ಳೇರಗುತ್ತುದ ಬಿಲ್ಲವ ಸಾಲಿಯಾನ್ ಕುಟುಂಬದಕುಲು ಬೊಕ ಜಾಗೆಡ್ ಇತ್ತಿನಕುಲು ಸೇರುದ್ ಜುಮಾದಿನ ಸೇವೆ ಮಲ್ತೊಂದುಲ್ಲೆರ್. `ಉಳ್ಳೇರಗುತ್ತು ಕುತ್ತಿಪುನ್ಕೆ`ದ ಜಾಗೆಡ್ ದುಂಬುದ ಕಾಲೊಡು ಬೂರುದ್ ಪೋದಿತ್ತಿನ ಒಂಜಿ `ಪುನ್ಕೆದ ಮರ` ಇತ್ತುಂಡು. ಪೊರ್ಕಂಡೆ ಲಕ್ಕುದ್ ತಿರ್ತ್ ಬೂರುದಿತ್ತುಂಡಲಾ ಅವ್ ಚಿಗುರುದ್ ಜೀವ ಇತ್ತುಂಡ್. ದುಂಬುದ ಕಾಲೊಡು ಇತ್ತಿನ ದೇಬೆನ ಇಲ್ಲದ ಮಿತ್ತ್ ಈ ಮರ ಬೂರ್ದಿತ್ತುಂಡ್ ಪಂದ್ ಎರಿಯಾಕ್ಲು ಪನೊಂದಿತ್ತೆರ್. ಅವ್ ಜಾಗೆಡ್ ನಮಕ್ ಪಾರ್ದನೊಡು ಉಲ್ಲೇಖ ಉಪ್ಪುನ `ಪುನ್ಕೆದಡಿ ಬರ್ಕೆ`ದ ಇಲ್ಲ್ ಇತ್ತುದ್ ಉಪ್ಪರೆಲಾ ಯಾವ್. ಅಲ್ಪ ಜಾಗೆಡ್ ಇತ್ತೆ ಗರ್ತುಂಡಲಾ ದುಂಬುದ ಕಾಲೊದ `ಒಡಿಲ್`, `ಮಣ್ಣುದ ಬಾಜನದ ತುಂಡು`, `ಮಣ್ಣುದ ದೀಪ` ಇಂಚಿನ ಮತ ತೂಯೆರೆ ತಿಕ್ಕುವ. ಆ ಪುನ್ಕೆದ ಮರತ ಮುದೆಲ್ಗ್ `ದೀಪ` ದೀವೊಂದಿತ್ತೆರ್. ಕೆಲವು ವರ್ಸೊರ್ದ್ ದುಂಬು ಈ ಮರನ್ ದೆತ್ತುದ್ ಅಲ್ಪ ದೇಬೆಗ್ ಒಂಜಿ `ಸಾನ` ಕಟ್ಟಾದೆರ್.  
![ದೇಬೆ](/images/post/oct13_2021_03.png "ಕುತ್ತಿಪುನ್ಕೆಡ್ ತಿಕ್ಕುನ ಒಡಿಲ್, ಮಣ್ಣುದ ಬಾಜನದ ತುಂಡುಲು ")
**<center>ಕುತ್ತಿಪುನ್ಕೆಡ್ ತಿಕ್ಕುನ ಒಡಿಲ್, ಮಣ್ಣುದ ಬಾಜನದ ತುಂಡುಲು</center>**
> <span style='font-size: xx-large;'>ಕಾ</span>ರ್ನಾಡು `ದರ್ಮಸಾನೊ`ಡು `ಉಲ್ಲಾಯ`ನ ದತ್ತ ಬರಿಟ್ `ದೇಬೆ`ನ ಗುಡಿ ಉಂಡು. ಇಂಚೊಗು ದರ್ಮಾಸಾನ ಸಮಿತಿ ಬೊಕ ಊರುದಕುಲು ಸೇರುದ್ `ಸೇನಾಯಿ ಕೆರೆ`ತ ಜಾಗೆನ್ ಪೊರ್ಲು ಮಲ್ದೆರ್. ಸೇನಾಯಿ ಕೆರೆಟ್ ಲಾ `ದೇಬೆ`ಗ್ ಒಂಜಿ ಪೊಸತ್ತ್ ಕಲ್ಲ್ ಪಾಡುದೆರ್. ನಮ್ಮ ಪಾರ್ದನ ಪ್ರಕಾರ ತೂಯೆರೆ ಪೋಂಡ, ಅಲ್ಪ ಇತ್ತಿನ ಒಂಜಿ ಕಲ್ಲುಡು ಉಲ್ಲಾಯೆ, ಕುಡೊಂಜೆಟ್ ದೇಬೆ ಕುಲ್ಲುದು ಇತ್ತೆರ್. ದರ್ಮ ಸಾನೊಡು `ದೇಬೆ`, `ಒರಿ ಉಲ್ಲಾಯೆ ಐವೆರ್ ಸತ್ಯೊಲು(ಜುಮಾದಿ, ಜಾರಂದಾಯೆ, ಕಾಂತೇರಿ ಜುಮಾದಿ, ಮರ್ಲು ಜುಮಾದಿ, ಸಾರಮಾನಿ ದೈವೊಲು)` ಬೊಕ `ಅಣ್ಣಪ್ಪ ಪಂಜುರ್ಲಿ` ನಿಲೆ ಆತೆರ್. ದರ್ಮಸಾನೊದ ಕಾಲಾವದಿತ ನೇಮ `ಮಾಯಿದ ಪುಣ್ಣಮೆ ಕರಿದ್ ಐನನೇ ದಿನ` ನಡಪುಂಡು. `ಮಾಗಂದಡಿ ಗೋಪಾಲ ನಾಯಗೆರ್` ನ ಇಲ್ಲಾರ್ದ್ ಭಂಡಾರ ಬತ್ತುದ್ ದರ್ಮಸಾನೊಡು ಮೂಜಿ ದಿನೊತ `ಹೋಮ ನೇಮ` ನಡಪುಂಡು. ಸುರುತ ದಿನ ಬಯ್ಯಗ್ `ಉಲ್ಲಾಯ`ಗ್ , ರಾತ್ರೆಗ್ `ಜುಮಾದಿ ಬಂಟ`ಗ್, ರಡ್ಡನೆ ದಿನ ರಾತ್ರೆಗ್ `ಜಾರಂದಾಯ ಬಂಟ`ಗ್, ಆನಿಯೆ ಪುಲ್ಯ ಆನಗ ಜಾರಂದಾಯನ ನೇಮ ಪಿರಿದ್ `ಕಾಂತೇರಿ ಜುಮಾದಿ`, `ಸಾರಮಾನಿ ದೈವೊಲು` ಬೊಕ `ಮರ್ಲು ಜುಮಾದಿ`ಗ್ ಕಟ್ಟ್ ಕಟ್ಲೆದ ನೇಮ ನಡಪುಂಡು. ಮೂಜನೇ ದಿನ ಪಗೆಲುಗ್ ದರ್ಮದೈವ ಆದಿತ್ತಿನ `ಅಣ್ಣಪ್ಪ ಪಂಜುರ್ಲಿ`ಗ್ ನೇಮ ನಡಪುಂಡು. ಉಲ್ಲಾಯನ ನೇಮ ಸುರು ಆಪಿನೆರ್ದ್ ದುಂಬು ಉಳ್ಳೇರಗುತ್ತು ಕುತ್ತಿಪುನ್ಕೆದ ದೇಬೆನ ಸಾನೊರ್ದು `ಪೂ`, `ಫಲ ವಸ್ತು ಕಾನಿಕೆ`ನ್ ಉಳ್ಳೇರಗುತ್ತು ಕುಟುಂಬ ಬೊಕ ಊರುದಕುಲು ಸೇರುದು ದರ್ಮಸಾನೊಗು ಬಾರೀ ಗೌಜಿಡ್ ಕೊನೊಪೆರ್. ದುಂಬುದ ಕಾಲೊಡು ಉಲ್ಲಾಯನ ನೇಮೊಗು `ಪಡಿಯರಿ` ಉಳ್ಳೇರಗುತ್ತುದ ದೇಬೆನ ಮಣ್ಣುರ್ದ್ ಪೋವೊಂದಿಪ್ಪೊಡು ಪಂದ್ ಕೆಲವೆರ್ನ ಅಭಿಪ್ರಾಯ. ದುಂಬುದ ಕಾಲೊಡು ಉಲ್ಲಾಯ ನೇಮ ಆಪಿನೆರ್ದ್ ದುಂಬು ದೇಬೆನ ಗುಡಿತ ಎದುರು `ಮರತ ಮಲ್ಲ ಮಾರಾಯಿ` ದೀದ್, ಕಟ್ಟುನಕುಲು `ದೇಬೆನ ಬೀರ` ಪನೊಂದು ಇತ್ತೆರ್ಗೆ. ಅವ್ ಬೀರ ಕೇನುನಗನೆ ಮೈ ಕೊಲ್ಚೊಂದು ಇತ್ತುಂಡ್ ಪಂದ್ ಅಲ್ಪದ ಎರಿಯಾಕ್ಲು ಪಂತೆರ್. `ಬೀರ` ಆನಗ ಬತ್ತಿನಕುಲು ಮತ ಮಾರಾಯಿಗ್ `ಪೂ` ಪಾಡೊಂದು ಇತ್ತೆರ್ಗೆ. ಬೀರ ಮುಗಿನಗ ಮಾರಾಯಿ ದಿಂಜಿದ್ ಉರ್ಕರೊಂದಿತ್ತುಂಡುಗೆ.  
![ದೇಬೆ](/images/post/july20_2020_08.jpg "ಅಣ್ಣಪ್ಪ ಪಂಜುರ್ಲಿ - ಕಾರ್ನಾಡು ದರ್ಮಸಾನ")
**<center>ಅಣ್ಣಪ್ಪ ಪಂಜುರ್ಲಿ - ಕಾರ್ನಾಡು ದರ್ಮಸಾನ</center>**
> <span style='font-size: xx-large;'>ದ</span>ರ್ಮಸಾನೊದ ದೈವೊಲೆನ ನೇಮೊರ್ದು ದುಂಬು ಸಾನೊಗು ಸಮ್ಮಂದ ಇತ್ತಿನ `ಅರೆಮಜಲ್` ಪನ್ಪಿನ ಜಾಗೆಡ್ ಕಂಬುಲ ನಡಪುಂಡು. ಆನಿಯೇ ರಾತ್ರೆಗ್ ದೈವೊಲೆಗ್ `ಕಾಲಾವದಿತ ತಂಬಿಲ`ಲಾ ನಡಪುಂಡು. ಉಂದೆನ್ ದೈವೊಲು `ಅರೆಮಜಲ ಕಂಬುಲ, ಪೊಸ ಬಾರೆ ತಂಬಿಲ` ಪಂದ್ ಉಲ್ಲೇಖ ಮಲ್ಪುವ. ದುಂಬುದ ಕಾಲೊಡು ಅರೆಮಜಲ ಕಂಬುಲ ತೂಯೆರೆ ಕುಡುಮದ ತಲೊತ(ದರ್ಮಸ್ಥಳ) `ಕಾವಂದೆರ್` ಬತ್ತುದ್ ಇಪ್ಪುನಗ ಅರೆನ ಬೆರಿಯೆ `ಅಣ್ಣಪ್ಪ ಪಂಜುರ್ಲಿ` ದೈವೊಲಾ ಬತ್ತುದ್ ಮೂಲು ನಿಲೆ ಆತುಂಡು ಪಂದ್ ತೆರಿನಕುಲ್ ಪನ್ಪೆರ್. ಕುಡೊಂಜಿ ಮೂಲದ ಪ್ರಕಾರ, ದುಂಬುದ ಕಾಲೊಡು `ಅರೆಮಜಲ ಕಂಬುಲೊ`ಗು ಕುಡುಮ ತಲತ (ಧರ್ಮಸ್ಥಳತ) ಕಡೆರ್ದ್ ಎರುಕುಲ್ ಬತ್ತಿಪ್ಪುವಗೆ. ಅರೆಮಜಲ ಕರೆನ್ ತೂಯಿನ ಎರುಕ್ಲೆನ ಯೆಜಮಾಂದಿ, `ಉಂದು ಎಂಕಲ್ನ ಎರುಕ್ಲೆಗ್ ದಾಲ ಮಲ್ಲ ಕರೆ ಅತ್ತ್` ಪಂದ್ ಆಂಕಾರದ ಪಾತೆರ ಪನ್ಪಲ್. ಆತ್ ಪೊರ್ತಾನಗ ಅಲ್ನ ಎರುಕುಲು ಮಜಟ್ಟೆ ಮಿತ್ತರರೆ ಕೇನುಜ. ಅಪಗ ಮುಲ್ತ ದೈವೊಲ್ನ ಕಾರ್ನಿಕ ತೆರಿನ ಯೆಜಮಾಂದಿ, `ಎನ್ನ ಪಿರವುಡು ಅಣ್ಣಪ್ಪೆ ಬತ್ತಿತ್ತೆಡ, ಎನ್ನ ಎರುಕುಲು ಮಂಜಟ್ಟೆ ಮಿತ್ತರುವ` ಪನ್ಪಲ್. ಅಂಚೆನೆ ಎರುಕುಲು ಮಂಜಟ್ಟೆ ಮಿತ್ತರುವ. ಐರ್ದ್ ಬೊಕ್ಕ ಅಣ್ಣಪ್ಪ ಪಂಜುರ್ಲಿ ಮೂಲು ನಿಲೆ ಆಪೆ ಪನ್ಪೆರ್.  ಅಣ್ಣಪ್ಪ ಪಂಜುರ್ಲಿ ಮೂಲು ನಿಲೆ ಆಯಿ ಬೊಕ್ಕ ಉಂದು ಜಾಗೆ `ಮೂಡಾಯಿ ಕುಡುಮ ದರ್ಮತಲ, ಪಡ್ಡಾಯಿ  ದರ್ಮಸಾನ` ಪನ್ಪಿ ಪುಗಾರ್ತೆನ್ ಪಡೆಯೊಂಡು. 
![ದೇಬೆ](/images/post/sept07_2020_05.jpg "ಅಣ್ಣಪ್ಪ ಪಂಜುರ್ಲಿ ನೇಮ - ಕಾರ್ನಾಡು ದರ್ಮಸಾನ")
**<center>ಅಣ್ಣಪ್ಪ ಪಂಜುರ್ಲಿ ನೇಮ - ಕಾರ್ನಾಡು ದರ್ಮಸಾನ; ಚಿತ್ರಕೃಪೆ - ಶಿವಾರಾಮ್ ಸುವರ್ಣ</center>**
> <span style='font-size: xx-large;'>ಕಾ</span>ರ್ನಾಡು ಗುತ್ತುದ `ಬೈರು ಕೆಲ್ಲಯ್ಯ ಬಾರಗ` ಪನ್ಪಿನರೆನ ಕನೊಟು ಅಣ್ಣಪ್ಪ ಪಂಜುರ್ಲಿ ಬತ್ತುದ್, `ಕಾರ್ನಾಡು ಒಂಜಿ ಸತ್ಯ ದರ್ಮ ಇತ್ತಿನಂಚಿ ಮಣ್ಣ್, ದರ್ಮಸಾನೊಡು ಎಂಕಲೆಗ್ ಮದಿಪರೆ ಜನ ಬೋಡು. ಐಕಾದ್ ಒಂಜನೇ ಜಾಗೆ ಆದ್ ಕಾರ್ನಾಡು ಗುತ್ತು, ರಡ್ಡನೆತ್ತಾದ್ ಗುಂಡಾಲು ಗುತ್ತು, ಮೂಜನೆತ್ತಾದ್ ಚಿತ್ರಾಪು ಗರಡಿ, ನಾಲನೆತ್ತಾದ್ ಕೊರಂಟೊಟ್ಟು, ಐನನೆತ್ತಾದ್ ಮಾಗಂದಡಿ ಇಲ್ಲ್ ` ಪಂದ್ ಪನ್ಪುಂಡು. ಇತ್ತೆ ಐನ್ ಗ್ರಾಮ, ಪದಿನಾಜಿ ಜಾಗೆದ ಅಧಿಕಾರ ದೈವೊಲಾದ್ ಕಾರ್ನಾಡು ದರ್ಮಸಾನದ ಸತ್ಯೊಲು ಮೆರೆಯೊಂದುಲ್ಲೆರ್. 8 ಶೆಟ್ರೆನಕಲ್ನ- `ಕಾರ್ನಾಡು ಗುತ್ತು`, `ಗುಂಡಾಲು ಗುತ್ತು`, `ಚಿತ್ರಾಪು ಗರೊಡಿ`, `ಕೊರಂಟೊಟ್ಟು`, `ಮುರ`, `ಬೊಟ್ಟೆಚ್ಚಿ`, `ಮಿತ್ತ ಗಂದೊಟ್ಯ`, `ತಿರ್ತ ಗಂದೊಟ್ಯ`; 8 ಪೂಜಾರ್ಲೆನ - `ಮಾಗಂದಡಿ ಬಂಡಾರದ ಇಲ್ಲು`, `ಮಾದು ಇಲ್ಲು`, `ಉಳ್ಳೇರು ಸಾನ ಚಿತ್ರಾಪು`, `ಸಾನದ ಇಲ್ಲು ಚಿತ್ರಾಪು`, `ಬೀದಿ ಸಾನ`, `ಪೊಸ ಒಕ್ಕೆಲ್ ಕಾರ್ನಾಡು`, `ಪಯ್ಯೊಟ್ಟು`, `ಪೂ ಪೂಜನೆದ ಪೂಜಾರಿ`. ಗುಂಡಾಲುದ ಕೈತಲ್ ಉಪ್ಪುನ `ಬೈಲ ಗುತ್ತು`ದ ಮರ್ಯಾದಿ ಕಾಲ ಕ್ರಮೇಣ ಪಯ್ಯೊಟ್ಟುಗು ಕೊರ್ತೆರ್ ಪಂದ್ ಪನ್ಪೆರ್. ದರ್ಮಸಾನದ ಬಂಡಾರ `ಮಾಗಂದಡಿ`ಟ್ ಇತ್ತುದು, `ಉಳ್ಳೇರಗುತ್ತು`ದ ಮಣ್ಣುಗು ಅವ್ಲು ದಾಯೆಗ್ ಇತ್ತೆ ಮರ್ಯಾದಿದ ಲೆಪ್ಪು ಇಜ್ಜಿ ಪಂದ್ ತೆರಿಯುಜಿ. ದಾದನ ಸಮಸ್ಯೆ ಇತ್ತಿನೆಕ್ ಉಳ್ಳೇರಗುತ್ತುದ ಲೆಪ್ಪುನು `ಪೂ ಪೂಜನೆದ ಪೂಜಾರಿ`ಲೆಗ್ ಕೊರ್ತೆರ್ ಪಂದ್ ಕೆಲವೆರ್ ಪನ್ಪೆರ್.  
![ದೇಬೆ](/images/post/sept07_2020_08.jpg "ಜುಮಾದಿ, ಉಲ್ಲಾಯ, ದೇಬೆ, ಜಾರಂದಾಯ - ಕಾರ್ನಾಡು ದರ್ಮಸಾನ")
**<center>ಜುಮಾದಿ, ಉಲ್ಲಾಯ, ದೇಬೆ, ಜಾರಂದಾಯ - ಕಾರ್ನಾಡು ದರ್ಮಸಾನ</center>**
> <span style='font-size: xx-large;'>ದೇ</span>ಬೆ ಪಂಡ ಕನ್ನಡೊಡು `ದೇವಿ` ಪಂದ್ ಆಪುಂಡು. ಅಂಚ ದೇಬೆನ್ `ದೇವಿ`, `ಸತ್ಯದೇವತೆ` ಪಂದ್ ದೇವ ಕಿರಿಯೆಟ್ ಮಂತ್ರ ಪನಂದೆ, ಅರೆನ್ ತುಳುನಾಡುದ ಬಾಕಿದ ಸತ್ಯೊಲೆನ ಲೆಕ `ದೈವ` ಆದೇ ನಮ ತೂವೊಡು. `ಉಳ್ಳೇರಗುತ್ತು ಕುತ್ತಿಪುನ್ಕೆ` ಬೊಕ `ದರ್ಮಸಾನ`ದ ಮಣ್ಣುಗ್ ಕಷ್ಟ ಕಾಲೊಡು ಕೈ ಮುಗ್ಯೆರೆ ಬೈದಿನ ಅವ್ ಏತೋ ಸಂಸಾರೊಗು ಬೊಲ್ಪುದ ಸಾದಿನ್ `ಅಪ್ಪೆ` ಬೊಕ `ದರ್ಮದೈವೊಲು` ತೋಜಾದ್ ಕೊರ್ತೆರ್.
{% youtube KjZAcseQSHk %}
>> ಬರವು: `ಅಶ್ವಿನ್ ಪೂಜಾರಿ, ಉಳ್ಳೇರಗುತ್ತು` 
>> ಸಕಾಯ: `ಗೋಪಾಲ ನಾಯಗೆರ್, ಮಾಗಂದಡಿ`
>> `ಸಂದೀಪ್ ಪೂಜಾರಿ, ಬೀದಿ ಮನೆ, ದರ್ಮಸಾನ`
>> `ಚರಣ್ ರಾಜ್ ಪಿ ಸಾಲಿಯಾನ್, ಉಳ್ಳೇರಗುತ್ತು`   
>> `ನಿಶ್ಚಿತ್ ಡಿ ಕೋಟ್ಯಾನ್, ಗುರುಕೃಪ, ಉಳ್ಳೇರಗುತ್ತು`
>> `ಚಂದ್ರಶೇಖರ್ ಕೆ` - <a href="/chandu/">ಚಂದುನ ಬರವು</a>
>> `ಹರ್ಷಿತ್ ಸಾಲಿಯಾನ್, ಉಳ್ಳೇರಗುತ್ತು`
>> `ನವೀನ್ ಚಂದ್ರ ಬಂಗೇರ, ಬಂಗೇರ ನಿಲಯ`
>> `ದಿವಾಕರ ಕೋಟ್ಯಾನ್, ಮಂಜಟ್ಟೆ`
<!-- <marquee scrollamount="6" onmouseover="this.stop();" onmouseout="this.start();" style="color: midnightblue;">ಪಾಡ್ದನೊಡಿತ್ತಿನ ಪೊಸ ಇಚಾರೊಲು ನನಲಾತ್ ತಿಕುದುಂಡು. ಅವೆನ್ ಮತ ನನ ಕೆಲವು ದಿನೊಟು ಉಂದು ಬರವುಗು ಗೋಡ್ಸಾವ. </marquee> -->