---
layout: post
title: ಮಡಿವಾಳ ಜನಾಂಗದ ಪೌರೋಹಿತ್ಯದಲ್ಲಿ ನಡೆಯುತ್ತಿದ್ದ ಬಿಲ್ಲವರ ಮದುವೆಗಳು
subtitle: Madivala janaangada paurohityadalli nadeyuttidda Billavara maduvegalu
image: /images/post/sept11_2020_01.jpg
tags:
  - ShailuBirva
  - Billava
header-img: /images/tuluver.jpg
cdn: header-on
index: 4
date: 2020-09-11 13:33:29
description: ಮೂಲ ತುಳುವರಲ್ಲಿ ಬಿಲ್ಲವರು ಒಬ್ಬರು, ವಿಶಿಷ್ಟವಾದ ಆರಾಧನೆ ಮತ್ತು ಆಚರಣೆಯ ಮುಖಾಂತರ ತಮ್ಮದೇ ಆದ ಸಂಪ್ರದಾಯಗಳನ್ನು  ನಡೆಸಿಕೊಂಡು ಬಂದವರು.
---
# ಮಡಿವಾಳ ಜನಾಂಗದ ಪೌರೋಹಿತ್ಯದಲ್ಲಿ ನಡೆಯುತ್ತಿದ್ದ ಬಿಲ್ಲವರ ಮದುವೆಗಳು

> <span style='font-size: xx-large;'>ಮೂ</span>ಲ ತುಳುವರಲ್ಲಿ `ಬಿಲ್ಲವರು` ಒಬ್ಬರು, ವಿಶಿಷ್ಟವಾದ `ಆರಾಧನೆ` ಮತ್ತು `ಆಚರಣೆ`ಯ ಮುಖಾಂತರ ತಮ್ಮದೇ ಆದ ಸಂಪ್ರದಾಯಗಳನ್ನು  ನಡೆಸಿಕೊಂಡು ಬಂದವರು. ಇವರ ಅನಾದಿಯ  `ಮದುವೆ ಸಂಪ್ರದಾಯ`ಗಳು ಕೂಡ ತಮ್ಮದೇ ಆದ ಚೌಕಟ್ಟಿನಲ್ಲಿ ನಡೆಸಿಕೊಂಡು ಬಂದವರು. ಬಿಲ್ಲವರ ಮದುವೆಗಳೆಲ್ಲವು `ಜಾತಿಯ ಗುರಿಕಾರ` ಅಥವ `ಬೋಂಟ್ರನ` ಮುಂದಾಳತ್ವದಲ್ಲಿ ನಡೆಯುತ್ತಿತ್ತು. ಇಲ್ಲಿ ಆತನ ತೀರ್ಮಾನವೆ ಅಂತಿಮವಾಗಿತ್ತು. ಮದುವೆಯ ಮುಂಚಿನ ದಿವಸ ಬೆಳಿಗ್ಗೆ `ಗರಡಿ`ಯಲ್ಲಿ ಗಂಡಿಗೆ ಮತ್ತು ಹೆಣ್ಣಿಗೆ `ಕಳಶ ಸ್ನಾನ`ವನ್ನು  ಮಾಡಿಸುತ್ತಿದ್ದರು.  ಗರಡಿಯ `ತುಳಸಿ ಕಟ್ಟೆ`ಯ ಮುಂದೆ `ಮಡಿವಾಳ` ಜನಾಂಗದ ಹೆಂಗಸು ಮರದ ಮಣೆಯನ್ನು ಇಟ್ಟು ಬಿಳಿಬಟ್ಟೆ ಹಾಸಿ ಆಸನ ಸಿದ್ದ ಪಡಿಸಿಡುತ್ತಾರೆ. ಗರಡಿ ಅರ್ಚಕರು ಕಳಶ ನೀರನ್ನು ತಂದು ಇಡುತ್ತಾರೆ. ಗುರಿಕಾರನ ಹೆಂಡತಿಯ ಮುಂದಾಳತ್ವದಲ್ಲಿ `5` ಜನ ಸುಮಂಗಲಿಯರು ಆಕೆಗೆ ಕಳಶದ ನೀರನ್ನು ಎರೆಯುತ್ತಾರೆ. 

> <span style='font-size: xx-large;'>ಮ</span>ದುವೆಯ ಮುಂಚಿನ ದಿವಸ ಗಂಡಿನ ಮನೆಯಲ್ಲಾದರೆ `ಮುಹೂರ್ತ ಕಂಬ`ವನ್ನು ಬೋಂಟ್ರರಿಂದ ಹಾಕಿಸಲ್ಪಡುತ್ತಾರೆ. ಅದಕ್ಕಿಂತ ಮುಂಚೆ `ಮಡಿವಾಳ` ಜನಾಂಗದ ವ್ಯಕ್ತಿ ಬಂದು ತುಳಸಿಕಟ್ಟೆಯ ಮುಂದೆ `ಮಂಡಲ` ಬಿಡಿಸಿ  ಎಲೆ ಹಾಕಿ ಅದರ ಮೇಲೆ `ಒಂದು ಸೇರು ಕುಚಲಕ್ಕಿ` ಹಾಕಿ ಅದರ ಮೇಲೆ `ಜುಟ್ಟು ಇದ್ದ ತೆಂಗಿನಕಾಯಿ` ಇಟ್ಟು `5 ವೀಳ್ಯದೆಲೆ` `ಒಂದು ಅಡಿಕೆ` ಇಟ್ಟು ತಯಾರಿ ಮಾಡಿಕೊಳ್ಳುತ್ತಾನೆ. ತದನಂತರ ಮನೆಯ ಹಿರಿಯರು ಗುರಿಕಾರನ ಮುಂದಾಳತ್ವದಲ್ಲಿ ದೈವದೇವರುಗಳಿಗೆ ಪ್ರಾರ್ಥನೆ ಮಾಡುತ್ತಾರೆ.  `ಮಡಿವಾಳ` ಜನಾಂಗದ ವ್ಯಕ್ತಿ ಮುಹೂರ್ತ ಕಂಬದ ನಾಲ್ಕು ದಿಕ್ಕಿನಲ್ಲಿ `ನಾಲ್ಕು ಕಳಶ` ಇಡುತ್ತಾರೆ. ಅದನ್ನು `ಸಾಲಿಯಾನ್`, `ಮೂಲ್ಯಾನ್`, `ಬಂಗೇರ್` ಮತ್ತು `ಕೋಟ್ಯಾನ್` ಬಳಿಯ(ಬರಿಯ) ಸುಮಂಗಲಿ ಹೆಣ್ಣು ಮಕ್ಕಳು ಎತ್ತಿಕೊಂಡು `ತೋರಣ ಕಂಬ`ಕ್ಕೆ ಮೂರು ಸುತ್ತು ಬರಬೇಕು ತದನಂತರ ಅದರಲ್ಲಿದ್ದ ನೀರನ್ನು ತೆಂಗಿನ ಬುಡಕ್ಕೆ ಚೆಲ್ಲುವುದು. ತದನಂತರ `ಗುರುಕಾರ್ನವ`ರಿಗೆ(ಮನೆಯಲ್ಲಿ ಗತಿಸಿಹೋದವರಿಗೆ) `3 ಅಥವ 7 ಎಲೆ` ಹಾಕಿ `ನೀರ್ ದೋಸೆ(ತೆಲ್ಲಾವು)` ಮತ್ತು `ಕೋಳಿ` ಮನೆಯ ಹೆಂಗಸರು ಬಡಿಸುವುದು. ಬಡಿಸಿದ ಎಲೆಗಳ ಮುಂದೆ ಮದುಮಗನ ಮತ್ತು ಮದುಮಗಳ `ಹೊಸ ಬಟ್ಟೆ`ಯನ್ನು ಇಟ್ಟು ಪ್ರಾರ್ಥಿಸುವುದು. ತದನಂತರ ಬಂದವರಿಗೆಲ್ಲ ಊಟ ನೀಡುವುದು. ನಂತರ `ಬೈದೇರುಗಳ ಸಂಧಿ`ಯನ್ನು ಹಾಡಿ ಬಂದಂತಹ ಜನರ ಮನಸ್ಸಿಗೆ ಮುದನೀಡುತ್ತಿದ್ದರು. ಇದು ಮದುಮಗನ ಮನೆಯಲ್ಲಾದರೆ ಮದುಮಗಳ ಮನೆಯಲ್ಲಿ `ಮುಹೂರ್ತ ಕಂಬ` ಒಂದು ಬಿಟ್ಟು ಬೇರೆಲ್ಲ ಕ್ರಮಗಳು ಸಾಮಾನ್ಯವಾಗಿ ಒಂದೇ ರೀತಿ ಇರುತ್ತದೆ. 

> <span style='font-size: xx-large;'>ಬೆ</span>ಳಗ್ಗೆ ಮದುಮಗನನ್ನು ಹತ್ತಿರದ `ಹೊಳೆ`ಗೆ ಕರೆದುಕೊಂಡು ಹೋಗಿ ಸ್ನಾನ ಮಾಡಿಸುತ್ತಾರೆ. ಇಲ್ಲಿ ಮುಖ್ಯವಾದ ಅಂಶವೆಂದರೆ `ಮಡಿವಾಳ(ದಲ್ಯಂತ ಮಾನಿ)` ಜನಾಂಗದ ವ್ಯಕ್ತಿ ಪುರೋಹಿತರಾಗಿ ಕಾರ್ಯನಿರ್ವಹಿಸುತ್ತಾರೆ. ಬಿಲ್ಲವರ ಹುಟ್ಟು ಸಾವು ಶುಭ ಸಮಾರಂಭದಲ್ಲಿ ಇವರು ವಿಶಿಷ್ಟವಾದ ಸ್ಥಾನವನ್ನು ಪಡೆದಿದ್ದರು.  ಅವರು ಬೇಗನೆ ಬಂದು ಮದುವೆ ಮಂಟಪದ ಕಾರ್ಯದಲ್ಲಿ ತೊಡಗಿಸಿಕೊಳ್ಳುತ್ತಾರೆ. ತೆಂಗಿನ `ಮಡಲಿ`ನಿಂದ ಮಾಡಿದ ಮಂಟಪದ ಮೇಲಕ್ಕೆ ಬಿಳಿ ಬಟ್ಟೆಯಿಂದ `ಕೊಡಿನಾಡು ಕಟ್ಟಿ` ಮಧ್ಯಕ್ಕೆ `ತೆಂಗಿನಕಾಯಿ` `ವೀಳ್ಯದೆಲೆ` `ಅಡಿಕೆ` ಕಟ್ಟುತ್ತಾರೆ. ತದನಂತರ ಮಾವಿನ ಸೊಪ್ಪಿನಿಂದ ಮಂಟಪ ಅಲಂಕರಿಸುತ್ತಾರೆ. ತದನಂತರ ಅಲ್ಲಿ ಎರಡು `ಮರದ ಮಣೆ`ಗಳನ್ನು ಇಟ್ಟು ಅದರ ಮೇಲೆ ಬಿಳಿ ಹಾಸನ್ನು ಹೊದಿಸಿ ಆಸನಗಳನ್ನು ಸಿದ್ದಪಡಿಸುತ್ತಾರೆ. ಮರದ `ಮಕ್ಕಾಲಿಗೆಯ` ಮೇಲೆ ದೀಪ ಉರಿಸಿಡುತ್ತಾರೆ. ಕೈ ಧಾರೆಗೆ `ಕೊಂಬಿನ ಗಿಂಡೆ` ಅಲಂಕರಿಸಿ ತೆಂಗಿನಕಾಯಿ ಇಟ್ಟು ಸಿದ್ದಮಾಡಿರುತ್ತಾರೆ. ತದನಂತರ ಅಲಂಕರಿಸಿದ ಮದುಮಗನ ಕೈಯಲ್ಲಿ `5 ವೀಳ್ಯದೆಲೆ` `ಒಂದು ಅಡಿಕೆ`ಯನ್ನು ಕೊಟ್ಟು ತುಳಸಿಕಟ್ಟೆಯ ಮುಂದೆ ನಿಲ್ಲಿಸಿ ಒಂದು ಎಲೆಯ ಮೇಲೆ ಎರಡು ಸೀಯಾಳವನ್ನು ಇಟ್ಟು ಗ್ರಾಮ ದೇವರನ್ನು ಪ್ರಾರ್ಥಿಸುತ್ತಾರೆ. 
![ಬಿಲ್ಲವ](/images/post/sept11_2020_01.jpg "ಬಿಲ್ಲವರ ಮದುವೆ")
> <span style='font-size: xx-large;'>ಹೆ</span>ಣ್ಣಿನ ಮನೆಯಲ್ಲಿ ಹೆಣ್ಣನ್ನು `ಗುರಿಕಾರನ ಹೆಂಡತಿ`ಯ ಮಂದಾಳತ್ವದಲ್ಲಿ ಅಲಂಕರಿಸುತ್ತಾರೆ. ತದನಂತರ ಹೆಣ್ಣಿನ ಕೈಯಲ್ಲಿ ರಕ್ಷಣೆ ಮತ್ತು ದೃಷ್ಟಿ ನಿವಾರಣ ಭಾಗವಾಗಿ `ಗೆಜ್ಜೆಕತ್ತಿ`ಯನ್ನು ಕೊಡುತ್ತಾರೆ. ತದನಂತರ `ಹೆಣ್ಣಿನ ತಾಯಿ` ಮಗಳಿಗೆ `ತಾಳಿ`ಯನ್ನು  ಕಟ್ಟುತ್ತಾರೆ. ಮದುಮಗಳ ಮಾವನ ಮಗಳು `ಕಾಲುಂಗುರ`ವನ್ನು ತೊಡಿಸುತ್ತಾರೆ. ಮದುಮಗನ ಮನೆಗೆ ಮದುಮಗಳ ದಿಬ್ಬಣ ಬರುತ್ತದೆ. ಅಲ್ಲಿ ಎರಡು ಕಡೆಯವರು ಆರತಿ ಎತ್ತಿ ಅಕ್ಕಿ ಹಾರಿಸಿ ಕುಂಕುಮ ನೀಡಿ ಒಬ್ಬರನೊಬ್ಬರು  ಬರಮಾಡಿಕೊಳ್ಳುತ್ತಾರೆ. ಎರಡು ಕಡೆಯ `ಗುರಿಕಾರ`ರು ಒಬ್ಬರನೊಬ್ಬರು ಆಲಂಗಿಸಿಕೊಳ್ಳುತ್ತಾರೆ. ತದನಂತರ ಗುರಿಕಾರರ ಮುಂದಾಳತ್ವದಲ್ಲಿ ಸೋದರಮಾವಂದಿರು `ಧಾರೆ ಏರಿಸುವ ಕ್ರಮ` ಮಾಡುತ್ತಾರೆ ಇಲ್ಲಿ `ಧಾರೆ` ಏರುವುದು ಎನ್ನುವುದು ತುಳುವರ ಸಂಪ್ರದಾಯ ಅಂದರೆ ಇಲ್ಲಿ ಧಾರೆ ಎರೆದು ಕೊಡುವ ಕ್ರಮವಿಲ್ಲ. `ಕೊಂಬಿನ ಗಿಂಡೆ`ಯನ್ನು ಭೂಮಿಗೆ ತಾಗಿಸಿ ಮೇಲಕ್ಕೆ  ಎತ್ತುವುದು ಈ ರೀತಿಯಾಗಿ `ಮೂರು ಸಲ` ಮಾಡಿ ತದನಂತರ ಅದೇ ಗಿಂಡೆ ನೀರನ್ನು ಮದುಮಕ್ಕಳ ಮೇಲೆ ಪ್ರೋಕ್ಷಣೆ ಮಾಡುವುದು.

> <span style='font-size: xx-large;'>ಮಾ</span>ತೃ ಪ್ರಧಾನ `(ಅಳಿಯ ಕಟ್ಟು, ಅಪ್ಪೆ ಕಟ್ಟು)` ಕುಟುಂಬ ವ್ಯವಸ್ಥೆಯಲ್ಲಿ ಹೆಣ್ಣಿಗೆ ಮದುವೆಯಾದ ಮೇಲು `ತಾಯಿ ಮನೆ`ಯ ಆಸ್ತಿಯಲ್ಲಿ ಅಧಿಕಾರ ಇರುವ ಕಾರಣ ಹೆಣ್ಣನ್ನು ಧಾರೆ ಎರೆದು ಕೊಡುವ ಸಂಪ್ರದಾಯವಿಲ್ಲ. ಹಾಗೂ ಮದುವೆಯಾದ ಮೇಲೆ ಹೆಚ್ಚಿನ ಕಡೆಗಳಲ್ಲಿ ಹುಡುಗ ಮನೆ `ಅಳಿಯ`ನಾಗಿ ಅತ್ತೆ ಮನೆಗೆ ಹೆಂಡತಿಯ ಆಸ್ತಿಗೆ `ರಕ್ಷಕ`ನಾಗಿ ಬರುವ ವಾಡಿಕೆ ಇದೆ. ಧಾರೆ ಏರಿಸಿದ ನಂತರ ಎರಡು ಕಡೆಯವರು `ಕಂಚಿ(ಕಂಚಿನ ಹರಿವಾಣ) ಏರಿಸಿ` ಬಂದವರೆಲ್ಲ `ಮುಯ್ಯಿ`(ಹಣ ಇಡುವುದು)  ಮಾಡುತ್ತಾರೆ. ತದನಂತರ ಹೆಣ್ಣುಮಗಳನ್ನು ಗಂಡಿನ ಮನೆಯವರಿಗೆ ನೀಡುವ ಕಾರ್ಯಕ್ರಮವನ್ನು `ಗುರಿಕಾರ` ಹಿತನುಡಿಗಳನ್ನು ಆಡಿ ಹೆಣ್ಣು ಮಗಳು ಯಾವ ರೀತಿ ಬೆಳೆದಿದ್ದಾಳೆ ಇನ್ನು ಮುಂದಕ್ಕೆ ನೀವೆ ಅವಳಿಗೆ ಆಧಾರ ಎಂದು ಅತ್ತೆಯ ಕೈಗೆ ಅವಳ ಕೈಯನ್ನು ಇಟ್ಟು ಒಪ್ಪಿಸುತ್ತಾರೆ. ಇಲ್ಲಿ ಹೆಂಗಸರು `ಶೋಭಾನೆ` ಹಾಡು ಹಾಡುತ್ತಾರೆ.  ತದ ನಂತರ ಬಂದವರಿಗೆಲ್ಲ `ಔತಣ`ದ ಊಟ. ಈ ರೀತಿಯಾಗಿ ಮದುವೆಯು `ಮಡಿವಾಳ` ಜನಾಂಗದ ಪೌರೋಹಿತ್ಯದಲ್ಲಿ ಗುರಿಕಾರರ ಮಂದಾಳತ್ವದಲ್ಲಿ ಅತೀ ಆಚಾರಬದ್ಧವಾಗಿ ನಡೆಯುತ್ತಿತ್ತು. ಕೆಲವೊಂದು ಆಚರಣೆಗಳು ಆಯಾಯ ಸ್ಥಳಕ್ಕೆ ಅನುಗುಣವಾಗಿ ವ್ಯತ್ಯಾಸವಿದೆ.  ಆದರೆ `ವೈದಿಕ ಸಂಪ್ರದಾಯ`ಗಳಾದ `ಗಣಹೋಮ` `ಲಾಜ ಹೋಮ` `ಸಪ್ತಪದಿ`ಗಳಿಗೆ ಮನಸೋತು  ಜನರು ಮೂಲ ಆಚರಣೆಗಳನ್ನು ಬದಿಗೊತ್ತಿ ಆಧುನಿಕತೆಯ ಹಿಂದೆ ಹೆಜ್ಜೆ ಹಾಕಿದ್ದಾರೆ. ತುಳುನಾಡ ಮೂಲ ಸಂಸ್ಕ್ರತಿಗಳೆಲ್ಲ `ಪರದೆ`ಯ ಹಿಂದೆ ಇರುವ ಕನ್ನಡಿಯಂತಾಗಿದೆ. ಕಡೆಯದಾಗಿ ನಮ್ಮ ಮುಂದಿನ ಪೀಳಿಗೆಗೆ ನಾವು ಏನನ್ನು ಉಳಿಸದೆ ಸ್ವಚ್ಚ ಮಾಡಿ ಹೋಗುತ್ತಿದ್ದೇವೆ. 
>> ಬರಹ: `ಶೈಲು ಬಿರ್ವ ಅಗತ್ತಾಡಿ ದೋಲ ಬಾರಿಕೆ`.

