---
layout: post
title: ತುಳುನಾಡ ನಂಬಿಕೆಯಲ್ಲಿ ಗೆಜ್ಜೆ ಕತ್ತಿಯ ಮಹತ್ವ
subtitle: Tulunada nambikeyalli gejje kattiya mahatva
image: /images/post/sept25_2020_01.jpg
tags:
  - ShailuBirva
  - GejjeKatti
header-img: /images/tuluver.jpg
cdn: header-on
index: 4
date: 2020-09-25 18:55:36
metadescription: Gejje katti Tulunad
description: ಹಿಂದಿನ ಕಾಲದಲ್ಲಿ ಹೆಣ್ಣು ಪ್ರಾಯಕ್ಕೆ ಬಂದಾಗ ತಾಯಿಯಾದವಳು ಮಗಳ ಕೈಯಲ್ಲಿ ಯಾವತ್ತು ಇರುವಂತೆ ಸಣ್ಣ ಕತ್ತಿಯನ್ನು ನೀಡುತ್ತಿದ್ದಳು.
---
# ತುಳುನಾಡ ನಂಬಿಕೆಯಲ್ಲಿ ಗೆಜ್ಜೆ ಕತ್ತಿಯ ಮಹತ್ವ

> <span style='font-size: xx-large;'>ನ</span>ವೀನತೆಯ ಯುಗದಲ್ಲಿ ನಾವು ಇಂದು `ಗೆಜ್ಜೆಕತ್ತಿ`ಯನ್ನು ಕೇವಲ ಮದುವೆಯ ಸಮಯದಲ್ಲಿ ಮ‌ಾತ್ರ `ಮದುಮಗಳ ಕೈಯಲ್ಲಿ` ಇರುವುದನ್ನು ಗಮನಿಸಿರಬಹುದು ಆದರೆ ಈ `ಗೆಜ್ಜೆಕತ್ತಿ`ಯ ಮಹತ್ವ ಇದರಿಂದಲು ಆಚೆಗಿದೆ. ಅದೊಂದು `ಅಧಿಕಾರ`ದ ಸಂಕೇತ ಅದೇ ರೀತಿ `ರಕ್ಷಣೆ`ಯ ಸಂಕೇತವು ಹೌದು.

> <span style='font-size: xx-large;'>ಹಿಂ</span>ದಿನ ಕಾಲದಲ್ಲಿ `ಹೆಣ್ಣು ಪ್ರಾಯಕ್ಕೆ ಬಂದಾಗ` ತಾಯಿಯಾದವಳು ಮಗಳ ಕೈಯಲ್ಲಿ ಯಾವತ್ತು ಇರುವಂತೆ ಸಣ್ಣ `ಕತ್ತಿ`ಯನ್ನು ನೀಡುತ್ತಿದ್ದಳು. ಸಣ್ಣ ಹಿಡಿಯಿರುವ ಇದು ತುದಿಯಲ್ಲಿ `ಅರ್ಧ ಚಂದ್ರಾಕೃತಿ`ಯ ರಚನೆಯಿದ್ದು ಹಿಡಿಯ ತುದಿಯಲ್ಲಿ ಅಲಂಕಾರಕ್ಕಾಗಿ `ಸಣ್ಣ ಗೆಜ್ಜೆ`ಗಳು ಇರುತ್ತದೆ. ಇದೊಂದು `ಆತ್ಮ ರಕ್ಷಣೆ` ಮತ್ತು `ಪ್ರಾಣ ರಕ್ಷಣೆ`ಯ ಸಂಕೇತವಾಗಿ ಆಕೆ ಯಾವತ್ತು ಅದನ್ನು ಸೊಂಟದಲ್ಲೆ ಇಟ್ಟುಕೊಳ್ಳುತ್ತಿದ್ದಳು. ಇಂದು ನಾವು ಹೆಣ್ಣುಮಕ್ಕಳ ಸ್ವ ರಕ್ಷಣೆಯ ಬಗ್ಗೆ ಮಾತನಾಡುತ್ತಿದ್ದರೆ ಹಿರಿಯರು ಅದನ್ನು `ಗೆಜ್ಜೆಕತ್ತಿ` ನೀಡುವ ಮೂಲಕ  ಮಾಡಿ ತೋರಿಸಿದ್ದರು. ಅಂದರೆ ಅವರ ಅಲೋಚನೆಗಳು ಮಾತಿನ ಮೂಲಕವಲ್ಲ ಬದಲಾಗಿ ಅನುಷ್ಠಾನಕ್ಕೆ ಬರುತ್ತಿದ್ದವು. ಅದೇ ರೀತಿ ಮಗಳು ಪ್ರಾಯಕ್ಕೆ ಬಂದು ಮದುವೆಯಾದಾಗ ತಾಯಿಯು ತನ್ನ ಮನೆಯ `ಅಧಿಕಾರ ಹಸ್ತಾಂತರ`ವು ಕೂಡ ಗೆಜ್ಜೆಕತ್ತಿಯನ್ನು ನೀಡುವುದರ ಮೂಲಕ ಆಗುತ್ತಿತ್ತು.
![ಗೆಜ್ಜೆ ಕತ್ತಿ](/images/post/sept25_2020_01.jpg "ಗೆಜ್ಜೆ ಕತ್ತಿ")
**<center>ಗೆಜ್ಜೆ ಕತ್ತಿ; ಚಿತ್ರಕೃಪೆ - ಮಹೇಶ್_ಬೇೂಳೂರು</center>**
> <span style='font-size: xx-large;'>ತು</span>ಳುನಾಡಿನಲ್ಲಿ `ಮಾತೃಪ್ರಧಾನ` ಕುಟುಂಬವಿದ್ದು ಇಲ್ಲಿ ತಾಯಿಯಿಂದ ಮಗಳಿಗೆ ಆಸ್ತಿ ಪರಭಾರೆಯಾಗುತ್ತಿದ್ದು ಇಲ್ಲಿ `ಮನೆ ಅಳಿಯ` ಎಂಬ ಸಂಪ್ರಧಾಯವೆ ಹೆಚ್ಚಾಗಿತ್ತು. ಆದುದರಿಂದ ಎಲ್ಲಾ ಆಸ್ತಿಗಳ ಅಧಿಕಾರ `ಹೆಣ್ಣಿಗೆ` ಬರುತ್ತಿತ್ತು ಆದುದರಿಂದ ತಾಯಿಯು ಮಗಳ ಮದುವೆಯ ನಂತರ ತನ್ನ ಅಧಿಕಾರವನ್ನು ಆಕೆಗೆ ಬಿಟ್ಟುಕೊಡುತ್ತಿದ್ದಳು. ಇಲ್ಲಿ ಹೆಣ್ಣು ಗಂಡಿನ ಅಡಿಯಾಳಾಗದೆ ಗಂಡಿನ ಸಹಾಯದಿಂದ ಅಧಿಕಾರ ಚಲಾವಣೆ ಮಾಡುತ್ತಿದ್ದಳು. ಇವತ್ತಿಗು ಕೂಡ `ತುಳುನಾಡಿ`ನ `ಅಳಿಯ ಕಟ್ಟಿನ` ಕುಟುಂಬಗಳ `ಆಸ್ತಿ ಪತ್ರ`ವನ್ನು ನೋಡಿದರೆ ಅಲ್ಲಿ ಆಸ್ತಿಯ ಪಟ್ಟೆ ಇರುವುದು ಹೆಣ್ಣಿನ ಹೆಸರಿನಲ್ಲಿ ಅದೇ ರೀತಿ ಆಕೆಯ ನಂತರ ಆಕೆಯ ದೊಡ್ಡ ಮಗಳ ಹೆಸರಿಗೆ ಅದು ನಮೂದಿಸಲ್ಪಡುತ್ತಿತ್ತು. ಇಲ್ಲಿ ಹೆಣ್ಣಿಗಿರುವ ಅಧಿಕಾರವನ್ನು ಸೂಚಿಸುತ್ತಿತ್ತು. 

> <span style='font-size: xx-large;'>ಗೆ</span>ಜ್ಜೆಕತ್ತಿಯ ಉಲ್ಲೇಖ `ದೇಯಿ ಬೈದೆತಿ`ಯ ಕಥಾನಕದಲ್ಲಿ ಬರುತ್ತದೆ. ದೇಯಿ ಬೈದೆತಿಯು `ಪೆರುಮಲೆ ಬಲ್ಲಾಳ ಕುಜುಂಬ ಮುದ್ಯ`ನಿಗೆ ಔಷದೋಪಚಾರ ಮಾಡಲು ಹೊರಟಾಗ ಅತ್ತಿಗೆ `ಸೊನ್ನೆ ಸೋಮಿ ಬೈದೆತಿ`ಯು ಗೆಜ್ಜೆಕತ್ತಿ ಕೊಟ್ಟು `ಮಗಳೆ ನಿನ್ನ ಮಾನ ಪ್ರಾಣವು ಈ ಗೆಜ್ಜೆಕತ್ತಿಯಲ್ಲಿ ಇದೆ ನಿನ್ನೊಂದಿಗೆ ನಾವಿಲ್ಲ ಈ ಗೆಜ್ಜೆಕತ್ತಿ ಇರುತ್ತದೆ` ಎಂದು ಹೇಳುತ್ತಾಳೆ. ಅಂದರೆ ಅಂದಿನ ಕಾಲದಲ್ಲಿ ಅದು ಅಷ್ಟು ಮಹತ್ವವನ್ನು ಪಡೆಯುತ್ತಿತ್ತು. ಅದೇ ರೀತಿ `ಬಾಣಂತಿ ತಾಯಿ` ಬಹಿರ್ದೆಸೆಗೆ ಹೊರಗೆ ಹೋಗುವಾಗ ಆಕೆಯ ಕೈಯಲ್ಲಿ ಗೆಜ್ಜೆಕತ್ತಿ ಇರುತ್ತಿತ್ತು. ಇದು ಆಕೆಯನ್ನು `ದುಷ್ಟ ಶಕ್ತಿ` ಮತ್ತು `ಗಾಳಿ ಸೋಂಕಿ`ನಿಂದ ಕಾಪಾಡುತ್ತದೆ ಎನ್ನುವ ಬಲವಾದ ನಂಬಿಕೆಯಿಂದ. ಇದಕ್ಕೆ ಉದಾಹರಣೆಯಾಗಿ ಇಂದಿಗು ಕೂಡ `ದೇಯಿ ಬೈದೆತಿ` ಮತ್ತು `ಮಾಯಂದಾಲ್`(ಮಾಣಿಬಾಲೆ) ಶಕ್ತಿಗಳ ನೇಮದ ಸಮಯದಲ್ಲಿ ಆಯುಧವನ್ನಾಗಿ ಗೆಜ್ಜೆಕತ್ತಿಯನ್ನೆ ನೀಡುವುದು ಕಾರಣ ಅವರಿಬ್ಬರು ಬಾಣಂತಿ ಎನ್ನುವ ನಂಬಿಕೆಯಿಂದ. 

> <span style='font-size: xx-large;'>ಹೆ</span>ಣ್ಣು ಪ್ರಾಯಕ್ಕೆ ಬಂದಾಗಲೆ ಆಕೆಯ `ಪ್ರಾಣ` ಮತ್ತು `ಮಾನ` ರಕ್ಷಣೆಗಾಗಿ ಕೊಡುತ್ತಿದ್ದು  ಇಂದು ಕೇವಲ ಮದುವೆಯ  ಸಮಯದಲ್ಲಿ ಮತ್ತು  `ದೈವಗಳ ಆಯುಧ`ವಾಗಿ ಸೀಮಿತ ಚೌಕಟ್ಟಿನಲ್ಲಿ ಹುದುಗಿ ಹೋಗಿದೆ. ಹಿರಿಯರ ನಂಬಿಕೆಗಳು ಬುಡಮೇಲಾಗಿದೆ ಹೊಸತ್ತನ್ನು ಹುಡುಕುವ ತವಕ ಯುವಜನತೆಗೆ ಅದರ ಧಾವಂತದಲ್ಲಿ ಹಳೆಯ ನಂಬಿಕೆಗಳು ಮಕ್ಕಡೆ ಮಲಗಿಕೊಂಡಿದೆ. ಹಿರಿಯರ ದೂರದೃಷ್ಟಿಯ ಅಲೋಚನೆಗಳು `ಮೂಡನಂಬಿಕೆ`ಯ ಬೇಲಿಯಲ್ಲಿ ಬಂಧಿಯಾಗಿದೆ. ಹಿರಿಯರ ನಂಬಿಕೆಗಳಿಗೆ `ಮರುಜೀವ` ನೀಡುವವರು ಯಾರೋ ಕಾದು ನೋಡಬೇಕಿದೆ.
>> ಬರಹ: `ಶೈಲು_ಬಿರ್ವ_ಅಗತ್ತಾಡಿ_ದೋಲ_ಬಾರಿಕೆ`


